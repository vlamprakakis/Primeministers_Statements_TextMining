 Κυρίες και κύριοι συνάδελφοι, θα σας μιλήσω χωρίς περιστροφές, χωρίς γενικολογίες που καλύπτουν τα πάντα αλλά δεν λένε τίποτα, χωρίς εύκολες υποσχέσεις και ακόμη ευκολότερες υπεκφυγές, που συνηθίζονται σε αυτές τις περιπτώσεις.
Ο λαός σήμερα έχει ανάγκη από τέσσερα πράγματα: Από αλήθεια, από προοπτική, από ελπίδα και από κουράγιο. Ο λαός έχει ανάγκη από ολόκληρη την αλήθεια, όχι από μισές αλήθειες, από χειροπιαστή προοπτική, όχι από λαϊκίστικες χίμαιρες, από ρεαλιστική ελπίδα, όχι από ψεύτικα συνθήματα και από κουράγιο, που μπορείς να εμπνεύσεις μόνο αν δείξεις ότι έχεις πρόθεση να «σπάσεις αυγά». Και μπορεί να αντλήσει κουράγιο αυτός που σε ακούει, μόνον αν πιστέψει στη δική σου ειλικρίνεια και στις δικές σου δυνάμεις. 
Με δυο λόγια: ναι, η Ελλάδα βρίσκεται σε δύσκολη θέση. Αυτή η Κυβέρνηση, όμως, είναι αποφασισμένη να πει την αλήθεια, να δείξει αποφασιστικότητα και να εμπνεύσει στο λαό εμπιστοσύνη και αυτοπεποίθηση. Η Ελλάδα μπορεί να πετύχει και εμείς είμαστε έτοιμοι να δώσουμε όλες τις μάχες που θα βγάλουν τη χώρα από την κρίση. 
Η πρώτη μάχη που πρέπει να δώσει αυτή η Κυβέρνηση είναι η μάχη του προφανούς, του αυτονόητου. Διότι επί πολλά χρόνια, αυτό που παντού αλλού θεωρούσαν «προφανές», εδώ δεν ήταν καν ορατό. 
Τώρα και σας το λέει αυτό κάποιος που πέρασε μια ταλαιπωρία με την όρασή του το τελευταίο διάστημα- πρέπει να ανοίξουμε τα μάτια μας και να δούμε το προφανές. Ακόμη περισσότερο, πρέπει να δούμε πέρα από το προφανές, γιατί μόνον έτσι θα χαράξουμε πορεία, ώστε να βγούμε από την κρίση. Κι ακόμη περισσότερο, πρέπει να πούμε όλη την αλήθεια στον κόσμο. Ακόμη περισσότερο, πρέπει να τολμήσουμε όλα εκείνα που πρέπει να γίνουν για να βγει η χώρα από το τέλμα, για να κερδίσουμε ως πολιτική ηγεσία του τόπου όλοι μας ξανά την εμπιστοσύνη του ελληνικού λαού, για να κερδίσουμε ξανά ως χώρα την αξιοπιστία μας. Πώς θα τα πετύχουμε αυτά; Με όπλο μας την αποφασιστικότητα και με στήριγμά μας την ενότητα του ελληνικού λαού. 
Σήμερα η ενότητα αυτή δεν είναι, κυρίες και κύριοι συνάδελφοι, μια γενικόλογη ευχή. Είναι μια χειροπιαστή πραγματικότητα. Και το κυριότερο είναι ότι η ενότητα αυτή εκφράζεται από την Κυβέρνηση εθνικής συνεννόησης και εθνικής ευθύνης που την πετύχαμε με εντολή του ελληνικού λαού. 
Θεωρώ, λοιπόν, πριν από οτιδήποτε άλλο ότι πρέπει να χαιρετίσω το σχηματισμό της νέας Κυβέρνησης που τη στηρίζουν τρία κόμματα διαφορετικής ιδεολογικής προέλευσης. Πρέπει, επίσης, να χαιρετίσω την αποφασιστικότητα και το θάρρος των Αρχηγών του ΠΑΣΟΚ και της Δημοκρατικής Αριστεράς, των Αρχηγών μιας Κυβέρνησης το τονίζει αυτό η διακήρυξή της και το υπογραμμίζω από τη θέση αυτή- με πλήρεις αρμοδιότητες και χρονικό ορίζοντα τετραετίας, μιας Κυβέρνησης που οφείλει από την πρώτη στιγμή να πει αλήθειες. Και  είναι αλήθεια ότι για μια ακόμη φορά το πρόγραμμα δημοσιονομικής προσαρμογής έχει πράγματι ξεφύγει από τους στόχους του. 
Πρόκειται για μια Κυβέρνηση που έχει ως στόχο να βγάλει τη χώρα από την κρίση, να διορθώσει τα λάθη που έγιναν και να καλύψει το χαμένο χρόνο, να αλλάξει ό,τι μπορεί και πρέπει να αλλάξει, να εφαρμόσει εκείνα που πρέπει να εφαρμοστούν και να ανοίξει το δρόμο της ανάπτυξης, ώστε η χώρα μας να μη χρειάζεται πλέον άλλα μνημόνια. Πρόκειται για μια Κυβέρνηση με στόχο να διασφαλίσει τη θέση της Ελλάδας στην Ευρώπη και την Ευρωζώνη, θέση που κάποιοι από το εξωτερικό υπονομεύουν και κάποιοι μέσα στην Ελλάδα ανεύθυνα αποδυναμώνουν. 
Ξέρουμε ότι δεν θα είναι όλα εύκολα, αλλά αυτήν τη φορά έχουμε το όπλο της ενότητας του ελληνικού λαού και γι αυτό μπορούμε να είμαστε αισιόδοξοι. Αισιόδοξος, άλλωστε, είναι αυτός που βλέπει μία ευκαιρία σε κάθε αναποδιά που του τυχαίνει, ενώ απαισιόδοξος είναι εκείνος που βλέπει μία αναποδιά σε κάθε ευκαιρία που του παρουσιάζεται. 
Κυρίες και κύριοι συνάδελφοι, θέλω ακόμη απ αυτήν τη θέση να ευχαριστήσω όλους εσάς τους Βουλευτές του ελληνικού Κοινοβουλίου, από τους πολιτικούς Αρχηγούς μέχρι τους απλούς συναδέλφους από όλες τις πτέρυγες του Σώματος, που μου συμπαρασταθήκατε σε αυτήν την πρόσφατη περιπέτειά μου. Χρειάζεται, βέβαια, ακόμη κάποια προσοχή, αλλά πολύ σύντομα θα έχω πλήρως ξεπεράσει το πρόβλημα. 
Και μία κάπως πιο προσωπική εξομολόγηση. Τις προηγούμενες ημέρες, όταν το πρόβλημα με την όρασή μου με ταλαιπωρούσε ακόμα, μου δόθηκε η ευκαιρία να σκεφθώ ότι δεν βλέπουμε μόνο με τα μάτια, βλέπουμε πιο μακριά και πιο καθαρά με το μυαλό και την καρδιά. Βλέπουμε πιο μακριά με το μυαλό, εάν αναλογιστούμε ότι η Ελλάδα βρέθηκε κατά το παρελθόν σε δοκιμασίες πολύ πιο σκληρές από τις τωρινές και τις ξεπέρασε. Αυτό θα συμβεί και τώρα. Μην έχετε καμμία αμφιβολία. 
Ακόμη, βλέπουμε πιο καθαρά με την καρδιά, εάν σκεφθούμε ότι το πρόβλημά μας δεν είναι μόνο κάποιες μεταρρυθμίσεις που αναμφίβολα πρέπει να εφαρμόσουμε, ούτε μόνο κάποιοι δημοσιονομικοί στόχοι που αναμφίβολα πρέπει να πιάσουμε. Είναι όλα αυτά, ασφαλώς, αλλά πέρα από τους γκρίζους αριθμούς και τους απρόσωπους δείκτες είναι και οι άνθρωποι, είναι και η κοινωνία. Αυτούς υπηρετούμε εδώ και αυτούς πρέπει να σκεφτόμαστε νύχτα-μέρα. Και αυτό θα είναι το αδιάκοπο κριτήριό μας για κάθε μας πράξη. 
Δεν μπορούν οι Έλληνες πολίτες, που μέχρι χθες είχαν σπιτικό, να είναι σήμερα άστεγοι για λόγους που δεν ευθύνονται οι ίδιοι, να τρέφονται από συσσίτια, να κοιμούνται στους δρόμους ή να αναζητούν τροφή στους κάδους απορριμμάτων. Δεν μπορεί να πολλαπλασιάζονται οι αυτοκτονίες συμπολιτών μας, που δεν αντέχουν την απότομη κατάρρευση του βιοτικού επιπέδου και της αξιοπρέπειάς τους. Αυτά όλα συμβαίνουν γύρω μας και δεν μπορούμε να τα αποσιωπούμε. 
Δεν μπορεί στη σημερινή Ελλάδα οι συμπολίτες μας να μη νιώθουν ασφαλείς, να ζουν με το φόβο της εγκληματικότητας που έχει γίνει πια ανεξέλεγκτη και για την έξαρση της οποίας φταίει πρωτίστως ένα σύστημα τυφλό, που δεν ήθελε να δει το πρόβλημα γύρω του και έκανε ό,τι μπορούσε για να το τροφοδοτεί, αντί να κάνει ό,τι μπορεί για να το αναχαιτίσει. 
Αυτή η Κυβέρνηση και νομίζω ότι τώρα μιλώ εξ ονόματος όλων των πολιτικών δυνάμεων που συμμετέχουν και όλων των Βουλευτών που την στηρίζουν- δεν έχει πρόβλημα από παρωπίδες ιδεολογικές ή κομματικές. Θα πει την αλήθεια και θα τολμήσει το σωστό. 
Όσα, λοιπόν, αναφέρει το πρόγραμμα σύγκλισης των τριών κομμάτων, της Νέας Δημοκρατίας, του ΠΑΣΟΚ και της ΔΗΜΑΡ, ισχύουν απολύτως. Δεν είναι ανάγκη να το επαναλάβω. Ισχύουν απολύτως, είναι η πυξίδα των Προγραμματικών Δηλώσεων και αποτελούν δεσμεύσεις σε βάθος τετραετίας. 
Το τι θα κάνουμε αναλυτικά θα το πουν οι Υπουργοί στις ομιλίες τους. Εγώ θα μιλήσω για γενικές κατευθύνσεις και θα σταθώ στα πολύ άμεσα, σε αυτά τα οποία πρέπει να δώσουμε άμεση προτεραιότητα, γιατί κάθε μεγάλη πορεία αρχίζει πάντα με τα πρώτα αποφασιστικά βήματα. Γι αυτά θα μιλήσω απόψε.
Κύρια επιδίωξή μας, κυρίες και κύριοι συνάδελφοι, είναι να συγκρατήσουμε και να αποτρέψουμε την ύφεση που παραλύει την οικονομία και γονατίζει τη χώρα μας. Σήμερα εγκαινιάζουμε μία νέα πολιτική, μια πιο επιθετική προσέγγιση, δεν επαιτούμε βοήθεια, δεν εκλιπαρούμε για ελαφρύνσεις. Είμαστε αποφασισμένοι να κάνουμε μία σειρά από μεγάλες διαρθρωτικές και μεταρρυθμιστικές τομές, όχι γιατί μας τις ζητάει η δανειακή σύμβαση, αλλά γιατί πρέπει να τις κάνουμε. Μερικές μάλιστα από αυτές έπρεπε να είχαν γίνει από χρόνια και αν είχαν γίνει, ίσως δεν θα φθάναμε ποτέ σε αυτήν την κατάσταση.
Θα προχωρήσουμε, λοιπόν, σε εννέα βήματα που δείχνουν αυτήν την αποφασιστικότητά μας:
Πρώτον, θα δώσουμε έμφαση και προτεραιότητα στις αποκρατικοποιήσεις και όπου χρειάζεται νομοθετική πρωτοβουλία για να τις επισπεύσουμε, θα την πάρουμε.
Δεύτερον, θα προωθήσουμε και αποκρατικοποιήσεις που δεν αποτελούν άμεσες συμβατικές μας υποχρεώσεις αλλά πρέπει να γίνουν για να φέρουν επενδύσεις, δηλαδή θέσεις εργασίας και ανάπτυξη, όπως τους σιδηροδρόμους, κυρίως το λειτουργικό τμήμα του ΟΣΕ και ακόμη στην απελευθέρωση της αγοράς ενέργειας σε όλη την έκταση, όπως συμβαίνει άλλωστε παντού στην Ευρώπη. Όχι αποσπασματικά, κομματάκι-κομματάκι, οργανωμένα και με επιτελικό σχεδιασμό, πράγμα που περιλαμβάνει ασφαλώς και τμήματα, το παραγωγικό μέρος της ΔΕΗ. 
Η αποκρατικοποίηση του ΟΣΕ και η στρατηγικού χαρακτήρα απελευθέρωση της ενέργειας ασφαλώς θα γίνουν με προσοχή, με διατήρηση των δικτύων σε δημόσιο έλεγχο, με ενίσχυση του ρυθμιστικού πλαισίου ειδικά για την ενέργεια, με ιδιαίτερη προσοχή για τα ορυχεία, όπου θα παραχωρηθούν δικαιώματα εκμετάλλευσης, όχι ιδιοκτησιακό καθεστώς και με περιβαλλοντικές ρήτρες αντίστοιχες με ό,τι ισχύει στις άλλες χώρες- μέλη της Ευρωπαϊκής Ένωσης.
Μιλώντας για την αποκρατικοποίηση στους σιδηροδρόμους και την απελευθέρωση της αγοράς ενέργειας θέλω να τονίσω το εξής: Δεν τις βλέπουμε ταμειακά για να καλύψουμε μόνο κάποιες τρύπες στο έλλειμμα, αλλά τις βλέπουμε κυρίως αναπτυξιακά. Όποιος τις αναλάβει θα πρέπει να κάνει επενδύσεις ώστε να δημιουργήσουμε θέσεις εργασίας, να βελτιώσουμε την ανταγωνιστικότητα της οικονομίας μας και να αντιμετωπίσουμε εγκαίρως από τώρα τις μεγάλες αναπτυξιακές προκλήσεις του μέλλοντος. 
Από την άλλη πλευρά θα είμαστε ιδιαίτερα προσεκτικοί με την προγραμματισμένη αποκρατικοποίηση των εταιρειών υδάτων. Θα λάβουμε ιδιαίτερα υπ όψιν την ανάγκη να ενισχυθεί ο ρυθμιστικός έλεγχος του κράτους επάνω στη διαχείριση των υδάτινων πόρων, που αποτελεί προτεραιότητα για εμάς αλλά και πολύτιμο αναπτυξιακό χώρο σε κάθε σύγχρονη χώρα.
Τρίτον, θα δώσουμε προτεραιότητα σε συμβάσεις παραχώρησης υποδομών που ήδη υπάρχουν και υπολειτουργούν, κυρίως περιφερειακά λιμάνια και αεροδρόμια, ασφαλώς με την παρουσία δημόσιας αρχής εποπτείας και ελέγχου. Ήδη από την πρώτη στιγμή που επιτέλους καταργήθηκε το καμποτάζ, εκδηλώνεται ενδιαφέρον από διεθνείς οίκους κρουαζιέρας για λιμάνια των νησιών μας όπου θα υπάρξουν επενδύσεις. Θα δημιουργηθούν νέες θέσεις εργασίας και θα ενισχυθεί η οικονομία ολόκληρων έτσι περιοχών. 
Τέταρτον, θα γίνει αξιοποίηση της ακίνητης περιουσίας του δημοσίου. Πέραν του Ελληνικού που ήδη προχωράει, θα δημιουργήσουμε επενδυτικό όχημα ειδικού σκοπού για τη δημόσια περιουσία που βρίσκεται σε ολόκληρη την περιοχή από το Φάληρο μέχρι το Σούνιο και παραμένει αναξιοποίητη και θα λάβουμε νομοθετικές πρωτοβουλίες για να καθαρίσουν οι τίτλοι κυριότητας, να προσδιοριστούν οι χρήσεις γης και οι συντελεστές δόμησης, ώστε όλα αυτά που σήμερα μένουν ανενεργά ή απαξιώνονται, να αποκτήσουν τεράστια αξία και μαζί να δημιουργήσουν υπεραξίες γης για όλες τις γειτονικές περιοχές και φυσικά και για το Ελληνικό, η αξιοποίηση του οποίου έχει ήδη ξεκινήσει και θα προχωρήσει ανεξάρτητα. Και αυτό το μεγάλης κλίμακας σχέδιο θα αποτελέσει πιλότο για αντίστοιχη αξιοποίηση της ακίνητης περιουσίας του δημοσίου σε όλη την επικράτεια. Φυσικά θα ληφθούν μέτρα ώστε το περιβάλλον να αναβαθμιστεί παντού. Θα αποφύγουμε τα λάθη της υπερεκμετάλλευσης και της αισθητικής υποβάθμισης θα έλεγα- που έγιναν σε άλλα μέρη του κόσμου. Δεν μπορεί όμως να κόβονται μισθοί και συντάξεις, ενώ περιουσιακά στοιχεία του κράτους μένουν αναξιοποίητα ή απαξιώνονται ή λεηλατούνται ή περιμένουν τον καταπατητή τους. Αυτό θα αλλάξει. Περιμένουμε μεγάλα έσοδα από την αξιοποίηση της δημόσιας περιουσίας κι εμείς εδώ θα δώσουμε όλη την απαραίτητη ώθηση ώστε όχι μόνο να πιάσουμε τους στόχους μας αλλά ει δυνατόν και να ξεπεράσουμε τους στόχους μας.
Στέλνουμε το μήνυμα προς όλες τις κατευθύνσεις. Είμαστε η Ελλάδα, μία χώρα που μπορεί να κάνει άλματα με εξωστρέφεια και με εξαγωγικό προσανατολισμό. Είμαστε μία χώρα που πρέπει να γίνει φιλική προς τις επενδύσεις, γιατί μόνο η επένδυση δημιουργεί θέσεις εργασίας. Δεν υπάρχει άλλος τρόπος. Μόνον η επένδυση δημιουργεί θέσεις εργασίας που είναι το νούμερο ένα μεγάλο σήμερα ζητούμενο. Και αν στους επόμενους μήνες φέρουμε επενδύσεις, τότε θα έχουμε κερδίσει πάνω από το μισό αυτού του στοιχήματος επιτυχίας που έχουμε και θα έχουμε αλλάξει και την ψυχολογία της αγοράς. Φτάνει να μην έρχονται κάθε τόσο ορισμένες ατυχέστατες δηλώσεις ξένων αξιωματούχων που χαλάνε την εικόνα της Ελλάδος και γίνονται συνήθως απρόκλητα χωρίς κανέναν απολύτως λόγο. Αυτό πρέπει να σταματήσει.
Δεν μπορεί για παράδειγμα εμείς να προσπαθούμε να ξεκολλήσουμε τις αποκρατικοποιήσεις, να προσελκύσουμε επενδύσεις και ξένοι αξιωματούχοι να μιλάνε για πιθανότητα επιστροφής της Ελλάδας στη δραχμή. Δεν μπορεί. Από αφέλεια; Από λάθος; Ενσυνείδητα; Δεν μπορεί πάντως να υπονομεύουν αυτό το οποίο εμείς προσπαθούμε να πετύχουμε.
Δεν μπορεί να μας μαλώνουν και από πάνω ότι δεν κάνουμε εκείνα όταν προσπαθούμε να τα κάνουμε. Εκείνοι τα τινάζουν στον αέρα. Το λέω από εδώ δημόσια, αυτό πρέπει να σταματήσει.
Το πέμπτο βήμα είναι το ξεμπλοκάρισμα των κοινοτικών πόρων του ΕΣΠΑ που αφορά 12,5 δισεκατομμύρια κονδύλια για την Ελλάδα. Εδώ, άμεση προτεραιότητά μας είναι να παρακαμφθεί η γραφειοκρατία και αυτά τα κονδύλια να εκταμιευθούν  το γρηγορότερο δυνατό. Κύρια κατεύθυνση είναι η κεντρική αδειοδότησή τους από το Υπουργείο Ανάπτυξης πρωτίστως σε ό,τι αφορά έργα μεγάλου μεγέθους. Δεν μπορεί τέτοιοι πόροι να χάνονται στο λαβύρινθο μιας απίστευτης ελληνικής γραφειοκρατίας.
Το έκτο βήμα άμεσης δράσης είναι το κλείσιμο ή η συγχώνευση δεκάδων οργανισμών και φορέων του δημοσίου. Υπάρχει κατάλογος πολλών δεκάδων τέτοιων οργανισμών. Για μερικούς έχει αρχίσει η αξιολόγηση, για άλλους όχι. Τώρα όλα αυτά θα επισπευσθούν ώστε σε λίγους μήνες και πάντως πριν από το τέλος του έτους να έχει ληφθεί η απόφαση για τους περισσότερους.
Το έβδομο βήμα αφορά μέτρα για τη στήριξη της ρευστότητας, μέτρα δηλαδή που διευκολύνουν την επιστροφή καταθέσεων στις ελληνικές τράπεζες. Έχει ήδη ξεκινήσει αυτή η επιστροφή. Η ρευστότητα είναι, κυρίες και κύριοι συνάδελφοι, κυρίαρχο θέμα, είναι το αίμα της ελληνικής οικονομίας. Αν δεν αποκατασταθεί ό,τι και να κάνουμε με οποιαδήποτε επιχείρηση μικρή η μεγάλη, θα πέσει στο κενό. Προχωράμε λοιπόν στη δημιουργία ηλεκτρονικού περιουσιολογίου για όλους τους φορολογούμενους κατοίκους της χώρας, που θα ολοκληρωθεί μέσα στο 2013 και θα περιλαμβάνει και τις καταθέσεις. Αυτό εντάσσεται στη γενικότερη μάχη κατά της φοροδιαφυγής. 
Με ειδική νομοθετική ρύθμιση, όπως και θα εξηγήσουν οι αρμόδιοι Υπουργοί, όσοι δεν δήλωσαν έσοδα που αποδεικνύονται από την απόκτηση περιουσιακών στοιχείων στην Ελλάδα ή στο εξωτερικό, θα έχουν μία τελευταία ευκαιρία να τα δηλώσουν και να φορολογηθούν. Όσοι δεν το κάνουν θα έχουν κυρώσεις και όσοι απλώς απέσυραν καταθέσεις που αποκτήθηκαν από δηλωθέντα εισοδήματα στο παρελθόν, θα μπορέσουν να τις επιστρέψουν χωρίς κανένα πρόβλημα. Έτσι θα μπει μία τάξη και η χώρα θα αποκτήσει επιτέλους περιουσιολόγιο, θα ενθαρρυνθεί η επιστροφή καταθέσεων και θα δημιουργηθεί μία στέρεα βάση για να ελεγχθεί οριστικά η φοροδιαφυγή.
Αντίστοιχα μέτρα εφαρμόστηκαν για περιορισμένο χρόνο και σε άλλες χώρες, όπως στην Ιταλία, στο Βέλγιο και είχαν εντυπωσιακά αποτελέσματα. Αυτή η νομοθετική ρύθμιση βέβαια δεν θα αφορά τις περιπτώσεις νομιμοποίησης εσόδων από εγκληματικές δραστηριότητες, όπως δεν θα αφορά τους πολιτικούς καθώς και πρόσωπα που άσκησαν δημόσια εξουσία από θέσεις ευθύνης. Φυσικά, και οι διακρατικές συμφωνίες με τρίτες χώρες για τον έλεγχο της λαθραίας διαρροής εισοδήματος που παρήχθη στην Ελλάδα, θα προχωρήσουν και αυτές ταχύτατα. Η φοροδιαφυγή πρέπει να κτυπηθεί αλλά πρέπει να ενθαρρυνθεί και η ρευστότητα ώστε να επανέλθει η ρευστότητα στο σύστημα.
Το όγδοο βήμα αφορά άμεσα μέτρα για την καταπολέμηση της σπατάλης με τη βοήθεια εργαλείων της σύγχρονης τεχνολογίας. Δεν υπάρχει, κυρίες και κύριοι συνάδελφοι, ουσιαστική διοικητική μεταρρύθμιση χωρίς πλέον την ηλεκτρονική διακυβέρνηση, δηλαδή την αξιοποίηση νέων τεχνολογιών για την κατάργηση των γραφειοκρατικών διαδικασιών που σήμερα ταλαιπωρούν τον πολίτη. Αυτό βέβαια έχει ακουστεί πολλές φορές. Οι ως τώρα προσπάθειες απέτυχαν, κατά την άποψή μου, γιατί έπαιρναν ως δεδομένες τις διαδικασίες του δημοσίου και προσπαθούσαν να τις κάνουν ηλεκτρονικές. Έτσι, αντί να καταργήσουμε τη γραφειοκρατία την μετατρέπαμε σε ηλεκτρονική γραφειοκρατία. Τώρα, προσεγγίζουμε το πρόβλημα εντελώς διαφορετικά. Η διοικητική μεταρρύθμιση σχεδιάζεται και προχωρά βήμα-βήμα μαζί με την ανάπτυξη της ηλεκτρονικής διακυβέρνησης. Κάθε βήμα διοικητικής μεταρρύθμισης και ηλεκτρονικής διακυβέρνησης υλοποιείται μόνο αν οδηγεί σε άμεσα μετρήσιμη απλούστευση διαδικασιών.
Όλα τα βήματα διοικητικής μεταρρύθμισης και ηλεκτρονικής διακυβέρνησης προχωρούν με οριζόντια συνεργασία μεταξύ των Υπουργείων, ώστε οι προσπάθειες του ενός να μην ακυρώνονται από προσπάθειες του άλλου. 
Ο συντονισμός μεταξύ των Υπουργείων για την καθημερινή εργασία της Κυβέρνησης συνιστά απόλυτη προτεραιότητα και αποφασίσαμε να συγκροτηθεί ένας μόνιμος μηχανισμός συντονισμού των Υπουργείων. Θα ορίσω, μάλιστα, ανώτατο αξιωματούχο επικεφαλής αυτού του μηχανισμού, που υπό την ευθύνη του Πρωθυπουργού θα συνεργάζεται στενά με τους Υπουργούς Διοικητικής Μεταρρύθμισης και Οικονομίας ώστε να γίνει πλήρως λειτουργικός αυτός ο μηχανισμός ως το φθινόπωρο. 
Πέρα από το συντονισμό του καθημερινού κυβερνητικού έργου συγκροτούμε διυπουργική επιτροπή για το σχεδιασμό και την προώθηση της διοικητικής μεταρρύθμισης και αυτή θα συνεδριάζει τακτικά υπό την ευθύνη μου. 
Προσωπικά θεωρώ ότι η νοσηρή γραφειοκρατία -γιατί ας μην παίρνουμε ότι όλοι οι Έλληνες δημόσιοι υπάλληλοι είναι κακοί και γραφειοκράτες, είναι λάθος αυτό, είναι το άλλο άκρο- συνιστά το νούμερο ένα εχθρό του τόπου. Είναι το κατ εξοχήν εμπόδιο που πρέπει να ξεπεράσουμε αν θέλουμε επενδύσεις και αν θέλουμε να ανοίξουμε το δρόμο της ανάπτυξης. Τη γραφειοκρατία δεν την κατανικάς με αποσπασματικά μέτρα αλλά με ολοκληρωμένη στρατηγική, με συστηματική προσπάθεια. Αλλά χρειάζονται και άμεσα μέτρα για να την παρακάμψεις πριν καταφέρεις να την ξεριζώσεις οριστικά, αλλιώτικα κάθε αναπτυξιακή προσπάθεια θα είναι καταδικασμένη. 
Ταυτόχρονα εφαρμόζουμε τις ηλεκτρονικές πλατφόρμες για τη προμήθεια και τη διαχείριση υλικού σε όλο το ευρύτερο δημόσιο με απόλυτη διαφάνεια. Ήδη η εφαρμογή τέτοιων εργαλείων υπολογίζεται ότι θα φέρει εξοικονόμηση μέχρι δύο δισεκατομμύρια στα πρώτα χρόνια και περίπου τα διπλάσια αργότερα. 
Η πάταξη της σπατάλης και της διαφθοράς με τη βοήθεια σύγχρονων ηλεκτρονικών μέσων έχει ήδη αρχίσει. Μόνο τους τελευταίους μήνες ανακαλύφθηκαν απίστευτες σπατάλες άνω του ενός δισεκατομμυρίου σε συντάξεις και σε επιδόματα-μαϊμού. Αυτός ο πόλεμος σε τέτοιες απίστευτες περιπτώσεις σπατάλης και διαφθοράς δημοσίου χρήματος θα συνεχιστεί, θα γίνει πιο συστηματικός, θα γίνει πιο οργανωμένος και υπολογίζεται ότι θα αποδώσει πολύ περισσότερα.
Το ένατο βήμα είναι ότι θα επισπεύσουμε τη διαδικασία του συμψηφισμού οφειλών από και προς το δημόσιο, ώστε μέσα σε ένα-ενάμιση χρόνο να έχει ολοκληρωθεί.
Δεν μπορεί σε μια Ελλάδα σύγχρονη ευρωπαϊκή να κλείνουν επιχειρήσεις  επειδή τους χρωστάει λεφτά το κράτος. Δεν μπορεί το κράτος να απαιτεί οφειλές από ιδιώτες, όταν το ίδιο δεν τους πληρώνει. Και δεν μπορεί το κράτος να είναι αυστηρό, αν πρώτα το ίδιο το κράτος δεν είναι δίκιο απέναντι στον Έλληνα πολίτη.
Ο συμψηφισμός αν γίνει σωστά, κυρίες και κύριοι συνάδελφοι, έχει μηδενικό ταμειακό κόστος, αλλά δίνει μεγάλη ανάσα στην οικονομία, εξαλείφει μια στρέβλωση απίστευτη, μια αδικία πρωτοφανή, ενώ σώζει και θέσεις εργασίας που σήμερα κινδυνεύουν. 
Κυρίες και κύριοι συνάδελφοι, όλες αυτές οι μεταρρυθμιστικές τομές θα εφαρμοστούν και θα κριθούν τους επόμενους μήνες. Θα δείξουμε ότι είμαστε αποφασισμένοι να κάνουμε το σωστό, να κάνουμε τη διαφορά. Θα αποστομώσουμε όλους εκείνους που ισχυρίζονται ότι τάχα οι Έλληνες κοροϊδεύουν. 
Η μείωση του ελλείμματος μέσα από αποφασιστική περιστολή της σπατάλης είναι πρωτίστως δικός μας στόχος. Ο έλεγχος του χρέους μέσα από αποκρατικοποιήσεις και αξιοποίηση της περιουσίας μας είναι επίσης δικός μας στόχος. Οι διαρθρωτικές αλλαγές που βελτιώνουν την ανταγωνιστικότητα της οικονομίας είναι πρωτίστως δικός μας στόχος. Είμαστε αποφασισμένοι τους στόχους αυτούς να τους πετύχουμε. Για να τους πετύχουμε, όμως, πρέπει να σταματήσουμε πρώτα την ύφεση, γιατί τα δύο τελευταία χρόνια, δυστυχώς, η ύφεση τρέχει με ρυθμούς διπλάσιους από ό,τι είχε υπολογιστεί αρχικά στο πρόγραμμα. 
Θα κάνουμε, λοιπόν, αυτά που πρέπει να γίνουν και θα τα κάνουμε με το παραπάνω. Και δείχνουμε από την πρώτη στιγμή ότι εννοούμε αυτά που λέμε. Εκείνο που ζητούμε είναι η καταπολέμηση της ύφεσης. Για τα περισσότερα από τα υφεσιακά μέτρα που ζητάμε να αλλάξουν, προτείνουμε ισοδύναμα, ώστε να μην υπάρξει κόστος δημοσιονομικό, όπως για τους χαμηλοσυνταξιούχους ή άλλες ακραίες αδικίες που πρέπει να επανορθωθούν. Για άλλα προτείνουμε να αναβληθούν και η προσαρμογή -το έχουμε όλοι μας τονίσει- να γίνει όχι σε δύο χρόνια, αλλά σε περισσότερα. Και αν το πρόγραμμα πέσει έξω και άλλο, λόγω της ύφεσης προσέξτε- αυτό να μη γίνει αφορμή για πρόσθετα δημοσιονομικά μέτρα, όπως συνέβαινε μέχρι σήμερα.
Η ύφεση πρέπει να σταματήσει όχι να ενισχύεται συνεχώς. Με τα πρόσθετα μέτρα για τις αποκρατικοποιήσεις που παίρνουμε, θα αντιμετωπίσουμε το πρόσθετο κόστος του προγράμματος με δικούς μας πόρους. Να το θυμάστε ότι για κάθε ποσοστιαία μονάδα που κερδίζουμε σε ανάκαμψη της οικονομίας το έλλειμμα μειώνεται κατά ένα δισεκατομμύριο και έτσι οι ανάγκες χρηματοδότησης του προγράμματος θα μειωθούν αντί να αυξηθούν, ενώ ως τώρα με αυτήν την ανεξέλεγκτη ύφεση οι ανάγκες χρηματοδότησης του προγράμματος αυξάνονται, όπως τόσες δυστυχώς φορές είχα προειδοποιήσει.  
Εμείς πρώτοι θέλουμε αυτό να σταματήσει. Εμείς πρώτοι θέλουμε να αρχίσουμε να βγαίνουμε από το τέλμα. Και αυτό, αν θέλετε, είναι το αντικείμενο της αναδιαπραγμάτευσης. Δεν θέλουμε να αλλάξουμε τους στόχους. Πρέπει να αλλάξουμε όσα εμποδίζουν να πετύχουμε τους στόχους μας. Θέλουμε την καταπολέμηση της ύφεσης. Το λέμε «αναδιαπραγμάτευση» για να τονίσουμε ότι θέλουμε να έρθουμε σε συνεννόηση, σε συμφωνία με τους εταίρους μας γι αυτό. Απορρίπτουμε δηλαδή τις μονομερείς ενέργειες. Ζητάμε τροποποιήσεις του προγράμματος ιδιαίτερα στα σημεία εκείνα που επιτείνουν την ύφεση, ακριβώς για να μπορέσουμε να πετύχουμε τους στόχους του προγράμματος.
Καταλαβαίνουμε ότι κάποια απ αυτά που ζητάμε, μπορούν να γίνουν σε βάθος χρόνου. Ναι, υπάρχουν, άλλα που επείγουν. Όπως, για παράδειγμα, επείγει η τακτοποίηση των αλλεπάλληλων φορολογικών επιβαρύνσεων που έρχονται φέτος σε περισσότερες δόσεις, όπως ξέρετε. Πρέπει να γίνει σε περισσότερες δόσεις γιατί εκατοντάδες-χιλιάδες φορολογούμενοι δεν θα έχουν τη δυνατότητα να εξοφλήσουν φέτος τόσες μαζεμένες επιβαρύνσεις από τα προηγούμενα χρόνια. Το ίδιο και η επέκταση του επιδόματος ανεργίας για μια χρονιά ακόμα με πόρους κοινοτικούς που έχουμε ήδη βάλει μπροστά να βρούμε αλλά και η επέκταση του επιδόματος ανεργίας σε αυτοαπασχολούμενους επίσης με κοινοτικούς πόρους. 
Ταυτόχρονα πρέπει να αντικατασταθεί κάθε μέτρο που οδηγεί σε απολύσεις είτε στον ιδιωτικό είτε στο δημόσιο τομέα. Η ανεργία είναι το πρόβλημα, είναι αυτό που πρέπει να σταματήσουμε με κάθε τρόπο, όχι μόνο γιατί κινδυνεύει άμεσα η κοινωνική συνοχή, που είναι το πρώτο και το χειρότερο αποτέλεσμα αλλά γιατί με την ανεργία κινδυνεύουν και τα ίδια τα ταμεία. Μεγαλώνουν τα ελλείμματα των ασφαλιστικών ταμείων. Μειώνονται τα φορολογικά έσοδα. Η διόγκωση της ανεργίας απειλεί το έλλειμμα, απειλεί την κοινωνική συνοχή, απειλεί κάθε Έλληνα εργαζόμενο, κάθε ελληνική οικογένεια. Αν δεν σταματήσουμε τη διόγκωση της ανεργίας, ό,τι άλλο και να κάνουμε, είναι κοινωνικά άδικο και μάταιο. 
Μέσα στην προγραμματική σύγκλιση των τριών κομμάτων αναφέρεται ρητά και η φορολογική διάσταση της πολιτικής μας. Αναφέρονται επί λέξει: διεύρυνση της φορολογικής βάσης ταυτόχρονα με τη σταδιακή μείωση φόρων και ασφαλιστικών εισφορών, πάταξη της φοροδιαφυγής και της παραοικονομίας. 
Η ύφεση που συνεχίζεται και η ανεργία που διογκώνεται κάνουν αυτήν τη στιγμή το αντίθετο. Εκατοντάδες χιλιάδες επιχειρήσεις έχουν ήδη βάλει λουκέτο. Πάνω από εξακόσιες χιλιάδες εργαζόμενοι έχουν βρεθεί στην ανεργία. Αυτά όλα συρρικνώνουν τη φορολογική βάση αντί να τη διευρύνουν. Κακά τα ψέματα, πάνω απ όλα ποιοι πληρώνουν τη νύφη; Οι μισθωτοί και οι συνταξιούχοι. Αυτοί σηκώνουν το μέγιστο βάρος των θυσιών. Πολιτικές, λοιπόν, που πολλαπλασιάζουν την ανεργία, που βάζουν λουκέτα στα μαγαζιά, που μειώνουν τους μισθούς και τις συντάξεις, τιμωρούν τελικά αυτούς που πληρώνουν τους φόρους και μειώνουν συνολικά τη φοροδοτική ικανότητα της οικονομίας μας. 
Κυρίες και κύριοι συνάδελφοι, πρόθεσή μας παράλληλα με την καταπολέμηση της ύφεσης, είναι να αλλάξουμε άμεσα το πολιτικό σύστημα και τη Δημόσια Διοίκηση. Εδώ δεν υπάρχουν εμπόδια ούτε από τη δανειακή σύμβαση ούτε από κανέναν και πρέπει να κινηθούμε αποφασιστικά: 
Πρώτον, με άμεση πρωτοβουλία για την αλλαγή του νόμου περί ευθύνης Υπουργών. 
Δεύτερον, με πρωτοβουλία όλων μας για την τροποποίηση όσων ισχύουν περί βουλευτικής ασυλίας. 
Βέβαια αυτό, όπως ξέρετε, απαιτεί συνταγματική Αναθεώρηση αλλά ήδη μπορεί να περιοριστεί η ασυλία μόνο σε εκείνες τις περιπτώσεις που συνδέονται με την άσκηση των βουλευτικών καθηκόντων του καθενός μας και της καθεμιάς μας. 
Τρίτον, θα περιοριστεί η χρηματοδότηση των κομμάτων. Θα εξεταστούν προσεκτικά τα προνόμια των Βουλευτών και θα κοπούν όσα δεν είναι απολύτως απαραίτητα, όπως τα αυτοκίνητα και οι διπλές συντάξεις για τους νέους Βουλευτές. 
Τέταρτον, θα περιοριστούν οι σύμβουλοι, ιδιαίτερα των Υπουργών. 
Πέμπτον, θα συγκροτηθεί ειδικό σώμα που θα εξετάσει το «πόθεν έσχες» στελεχών των κυβερνήσεων και αρχηγών κομμάτων από το 1974. 
Και όπου η δημιουργία περιουσίας δεν δικαιολογείται, θα υπάρξει πρόβλεψη για δήμευση. 
Έκτον, γίνεται προσπάθεια και θα το πετύχουμε, ώστε οι συντάξεις να βγαίνουν σε λιγότερο από ένα χρόνο. Αυτό μπορεί να ισχύσει και από τέλος της φετινής χρονιάς. Η πρόβλεψη είναι σε ενάμιση χρόνο περίπου το χρονικό όριο για την έκδοση συντάξεων να πέσει ακόμα περισσότερο. Είναι άλλο ένα εκπληκτικό αποτέλεσμα απίστευτης γραφειοκρατίας και στρεβλώσεων που ισχύουν στη δημόσια διοίκηση. 
Έβδομον, θα υπάρξει άμεση αναμόρφωση των κανόνων του «ΤΕΙΡΕΣΙΑ», προκειμένου να διευκολυνθεί η χρηματοδότηση των επιχειρήσεων, ιδιαίτερα σήμερα που ζούμε συνθήκες κρίσης. 
Όγδοον, η καταπολέμηση της ακρίβειας με κάθε πρόσφορο μέσο, σπάσιμο των καρτέλ, έλεγχος ενδοομιλικών συναλλαγών, ηλεκτρονική αγορά αγροτικών προϊόντων και δημοπρατήρια, ώστε να μικρύνει επιτέλους η απόσταση τιμών από το ράφι στο χωράφι. Εδώ υπάρχουν ήδη πρωτοβουλίες σε εξέλιξη, δεν ξεκινάμε από το μηδέν. Θα ενισχύσουμε αυτήν την προσπάθεια ακόμα περισσότερο με την προμήθεια εργαλειοθήκης για την αξιολόγηση του ανταγωνισμού, εργαλειοθήκη που έχει αναπτύξει σε ολόκληρη τη θεωρία του και γίνεται ήδη πράξη από πολλές χώρες ο ΟΟΣΑ. 
Ένατον, άμεση ανακούφιση των δανειοληπτών, ώστε οι δόσεις τους να μην ξεπερνούν το 30% του μηνιαίου εισοδήματός τους. 
Κυρίες και κύριοι συνάδελφοι, υπάρχουν δύο τελευταία σημαντικά κεφάλαια στην προγραμματική σύγκλιση της Κυβέρνησής μας. Το πρώτο αφορά στην εγκληματικότητα, που βρίσκεται σήμερα σε έξαρση, στην ασφάλεια του πολίτη και στην αντιμετώπιση της παράνομης μετανάστευσης. Δεν θα επαναλάβω αυτά που αναφέρονται εκεί αναλυτικά. Θα προσθέσω όμως ότι θα ξεκινήσει άμεσα ο κοινοβουλευτικός διάλογος μεταξύ όλων των κομμάτων για να υπάρξει αλλαγή του νομικού πλαισίου για την απόδοση ιθαγένειας και μαζί για ολόκληρο το νομικό πλαίσιο της μεταναστευτικής πολιτικής. Η ανακοίνωση της προγραμματικής σύγκλισης αναφέρει κατά λέξη ότι αυτό θα γίνει πώς; Σε συνδυασμό με τις σύγχρονες εξελίξεις και σε αντιστοίχιση με τα ισχύοντα στις ευρωπαϊκές χώρες με παρόμοια προβλήματα, δηλαδή με χώρες του ευρωπαϊκού Νότου. Πιστεύω απόλυτα ότι μπορούμε να το πετύχουμε αυτό με ευρύτατη συμφωνία των πολιτικών κομμάτων -και αυτό θα επιδιωχθεί- και ταυτόχρονα να χτυπήσουμε το παραεμπόριο που αποτελεί πλέον αληθινή μάστιγα για την αγορά στην Αθήνα αλλά και στην περιφέρεια. 
Τέλος, υψίστη κυβερνητική προτεραιότητα είναι η ασφάλεια του πολίτη. Απαιτούνται απαραίτητες προσαρμογές νομικού, επιχειρησιακού και σωφρονιστικού πλαισίου, ώστε να ελεγχθεί η εγκληματικότητα, να σταματήσει η ατιμωρησία. Βασική αρχή η προστασία των δικαιωμάτων του πολίτη, αλλά και η πεποίθηση ότι η ίδια η ασφάλεια είναι και αυτή ουσιώδες δικαίωμα του πολίτη και υποχρέωση μιας δημοκρατικής πολιτείας απέναντι στον πολίτη. Νομίζω ότι αυτή η προγραμματική σύγκλιση τα λέει όλα και αποτελεί μια νέα σελίδα για την πολιτική της χώρας. Η εποχή της ανοχής του εγκλήματος και της ατιμωρησίας των παρανόμων έχει περάσει ανεπιστρεπτί και θα περάσει ανεπιστρεπτί. 
Τέλος, στα ζητήματα εξωτερικής πολιτικής η προγραμματική μας σύγκλιση τονίζει κυρίως τρία σημεία: Τη συστηματική προετοιμασία για ανακήρυξη ΑΟΖ στα πλαίσια του Διεθνούς Δικαίου και της διεθνούς πρακτικής, ώστε να επισπευστεί η εκμετάλλευση του εθνικού ενεργειακού μας πλούτου. Την ενεργό προώθηση κοινής ευρωπαϊκής πολιτικής για όλα τα περιφερειακά ζητήματα του ευρωπαϊκού Νότου. Την ενίσχυση όλων των παραδοσιακών συμμαχιών της Ελλάδας και την αναζήτηση νέων περιφερειακών ερεισμάτων για την κατοχύρωση και προώθηση των εθνικών μας συμφερόντων. Η ενεργός δηλαδή διπλωματία είναι απαραίτητη και εν όψει των εξελίξεων που αυτήν τη στιγμή συμβαίνουν στην ευρύτερη περιοχή. 
Η Ελλάδα παραδοσιακά επιδιώκει σχέσεις καλής γειτονίας με όλο τον περίγυρό της, αλλά επιδιώκει και την αναβάθμιση του ρόλου της χώρας ως σταθεροποιητικού παράγοντα της περιοχής. 
Μπορεί να φαίνονται συνοπτικά, αλλά και αυτά τα τρία τέσσερα σημεία που είπα ανοίγουν νέους δρόμους για την άσκηση της εξωτερικής πολιτικής. Χωρίς να αμφισβητούνται τα παραδοσιακά ερείσματα και οι συμμαχίες της Ελλάδας αναζητούνται νέες τοπικές συνεργασίες, δίνεται έμφαση στην ανακήρυξη της ΑΟΖ που πρέπει να γίνει πολύ σύντομα, προσεκτικά αλλά σύντομα. 
Δίνεται έμφαση στην ενεργό διπλωματία, όπως επίσης δίνεται έμφαση στην περιφερειακή συνεργασία του ευρωπαϊκού νότου, πράγμα που αφορά πρωτοβουλίες μέσα στην Ένωση για την κρίση χρέους, αλλά και πρωτοβουλίες της Ένωσης προς τα έξω για την αντιμετώπιση της παράνομης μετανάστευσης που έχει πύλη εισόδου το δικό μας ευρωπαϊκό νότο. 
Η Ελλάδα είναι προπύργιο της Ευρώπης στη Μέση Ανατολή και κοντεύει να γίνει αδύναμος κρίκος της Ευρώπης. Η πολιτική μας είναι να ξανακάνουμε την Ελλάδα προπύργιο, να θυμίσουμε ότι τα σύνορά μας είναι και σύνορα της Ευρώπης, να ανακτήσουμε το σταθεροποιητικό μας ρόλο σε ολόκληρη την περιοχή. 
Όμως, για να γίνουν όλα αυτά πρέπει να ενισχυθεί η θέση μας στην Ευρώπη, όχι να απομονωθούμε στην Ευρώπη ως Ελλάδα. Δεν υπάρχει βέβαια κανένας λόγος να ανακυκλώσουμε σήμερα αυτές τις προεκλογικές διαμάχες. Αυτό το κεφάλαιο έκλεισε. Ο λαός αποφάσισε, με τον πιο σαφή τρόπο, να μην τεθεί στον παραμικρό κίνδυνο η θέση της Ελλάδας στην Ευρώπη και στο ευρώ. 
Εμείς θα κάνουμε τα πάντα για να αλλάξουν αυτά που πρέπει να αλλάξουν, για να καταπολεμηθεί η ύφεση, για να «πιάσει» η χώρα τους στόχους της, για να βγούμε από την κρίση και από την ανάγκη του μηχανισμού στήριξης, για να αλλάξουμε το κράτος και την οικονομία μας ώστε να μην ξαναχρειαστούμε μηχανισμό στήριξης.
Όλα αυτά όμως, κυρίες και κύριοι συνάδελφοι, θα γίνουν ενισχύοντας τη χώρα μας μέσα στην Ευρώπη και το ευρώ. Αυτή είναι η αδιαμφισβήτητη λαϊκή ετυμηγορία, αυτή την εντολή υπηρετεί η Κυβέρνησή μας, αυτή είναι και η βάση της προγραμματικής μας σύγκλισης από τα τρία κόμματα που στηρίζουν αυτή την Κυβέρνηση. 
Αυτή η προγραμματική σύγκλιση είναι η πηγή της δύναμής μας, είναι το μεγάλο μας όπλο. Καλώ όλα τα κόμματα να στηρίξουν αυτή την προσπάθεια, ακόμα και κόμματα που δεν συμμετέχουν στην Κυβέρνηση. Όλοι οι Έλληνες έχουν μόνο να κερδίσουν από την επιτυχία αυτής της προσπάθειας και κανένας Έλληνας δεν θα συγχωρίσει όποιον την πολεμήσει ή την υπονομεύσει. 
Κατά βάθος το ξέρουμε όλοι, το καταλαβαίνουμε όλοι: Σ αυτή τη δύσκολη στιγμή αυτά που μας χωρίζουν είναι πολύ λιγότερα από όσα ακούγονται προεκλογικά στα μπαλκόνια. Αυτά που μας ενώνουν είναι τα πάντα, είναι το μέλλον και η προκοπή αυτού του τόπου. 
Γι αυτό -και παρά τις δυσκολίες- θα πετύχουμε. ʼλλωστε δεν έχουμε δικαίωμα να αποτύχουμε, πολύ περισσότερο αφού σήμερα είμαστε ενωμένοι όσο ποτέ άλλοτε. Μιλάω για μια ενότητα που γίνεται πηγή έμπνευσης για όλους εμάς και που δίνει κουράγιο και δύναμη στον ελληνικό λαό.
Κυρίες και κύριοι συνάδελφοι, εμείς όλοι το βλέπουμε, όλοι το πιστεύουμε, αλλά και οι άλλοι το ξέρουν καλά. Οι Έλληνες ενωμένοι μπορούν να πετύχουν τα πάντα!

Ευχαριστώ πολύ.

 
