Κυρίες και κύριοι συνάδελφοι, ο ελληνικός λαός μας εμπιστεύτηκε να κυβερνήσουμε τη χώρα σε μια από τις πιο κρίσιμες στιγμές της σύγχρονης ιστορίας μας. Με την ψήφο του ο ελληνικός λαός δεν ζήτησε να είμαστε οι νέοι διαχειριστές της ίδιας και απαράλλαχτης εξουσίας, μας δέσμευσε να γυρίσουμε σελίδα. Και αυτό είναι που κάνουμε. Η Ελλάδα γυρίζει σελίδα. 
Δέσμευσή μου  να μιλώ με κάθε ειλικρίνεια στον ελληνικό λαό. 
Να αντιμετωπίζω τα προβλήματα και τις προκλήσεις που έχουμε, χωρίς υπεκφυγές. Θα το κάνω, όχι για να αποφύγω τις ευθύνες, αλλά για να μπορέσουμε όλοι μαζί να κτίσουμε τις αλλαγές αυτές που χρειάζονται για τον τόπο. 
Η ειλικρίνεια είναι το πρώτο θεμέλιο μιας νέας σχέσης εμπιστοσύνης που καθημερινά σφυρηλατούμε με τον Έλληνα πολίτη. Τον θέλουμε ενημερωμένο, συνειδητοποιημένο, συμμέτοχο στη νέα προσπάθεια που ξεκινάμε. 
Ο ελληνικός λαός, γνωρίζει πολύ καλά ότι η χώρα μας βρίσκεται σήμερα σε οριακό σημείο. Η κατάσταση στο κράτος, στη Δημόσια Διοίκηση και στους δημοκρατικούς μας θεσμούς είναι αποκαρδιωτική. 
Η κατάσταση της οικονομίας είναι εκρηκτική. Η ελληνική οικογένεια δυσκολεύεται να τα βγάλει πέρα. Ο αρνητικός ρυθμός ανάπτυξης υπάρχει σήμερα μετά από πάρα πολλά χρόνια. Τεράστια αύξηση της ανεργίας. Πρωτοφανές έλλειμμα ανταγωνιστικότητας. 
Εμείς αγοράζουμε ξένα προϊόντα, αλλά λίγοι στον κόσμο αγοράζουν τα δικά μας.
Με έναν προϋπολογισμό που έχει πέσει έξω, όσο ποτέ άλλοτε. 
Είναι η δυσκολότερη στιγμή για την οικονομία από το 1993, όταν πάλι μια κυβέρνηση της Νέας Δημοκρατίας είχε παραδώσει την οικονομία σε ύφεση και τα δημόσια οικονομικά με τεράστιο έλλειμμα και χρέος. Μια τέτοια οικονομία παραλαμβάνουμε και πάλι. 
Με τους Ευρωπαίους εταίρους μας, να ζητούν αυτά που και εμείς θέλουμε. Καθαρά στοιχεία για την οικονομική κατάσταση της χώρας μας, καθαρές προτεραιότητες που να ανταποκρίνονται υπεύθυνα και αποτελεσματικά στην κατάσταση της ύφεσης και της οικονομίας.
Με τα ασφαλιστικά ταμεία να ζητούν χρηματοδότηση από τον κρατικό προϋπολογισμό για να μπορέσουν να πληρώσουν συντάξεις έως το τέλος του χρόνου. 
Με μεγάλα κρυφά χρέη και δαπάνες. 
Με ένα τεράστιο έλλειμμα, που η Τράπεζα της Ελλάδας εκτιμά ότι θα έχει φέτος, το 2009, διπλάσιο μέγεθος από αυτό που ισχυριζόταν η προηγούμενη κυβέρνηση πριν από δέκα ημέρες. 
Το μεγαλύτερο όμως έλλειμμα, κυρίες και κύριοι συνάδελφοι, δεν αφορά τα χρήματα. Τα δημόσια οικονομικά μας είναι δυστυχώς μόνο ένα από τα βαριά συμπτώματα βαθύτερων προβλημάτων που έχει η χώρα μας. 
Μια πολυδιάστατη κρίση διακυβέρνησης: ηθικής, αξιών, θεσμών και εμπιστοσύνης. Αυτό είναι το έλλειμμα που έφερε την απαξίωση των πάντων. Την απαξίωση της παιδείας και της δημόσιας υγείας, με την αναξιοκρατία και την κερδοσκοπία. Την απαξίωση του εισοδήματος της ελληνικής οικογένειας. Την απαξίωση του περιβάλλοντος από την έλλειψη κάθε προστασίας. Την απαξίωση της έννοιας της αλληλεγγύης προς τον πιο αδύναμο της κοινωνίας μας, το συνταξιούχο, το άτομο με αναπηρία, το φτωχό που βυθίζεται, χωρίς σωσίβιο από την πολιτεία. 
Την απαξίωση της μικρομεσαίας επιχείρησης, που ασφυκτιά από την έλλειψη ρευστότητας και το πνίξιμο της γραφειοκρατίας. 
Την απαξίωση των δικαιωμάτων του εργαζομένου, με την εκτεταμένη μαύρη και ανασφάλιστη εργασία. 
Την απαξίωση της ανθρωπιάς, με φαινόμενα όπως τον ξυλοδαρμό μέχρι θανάτου ενός Πακιστανού μετανάστη από την αστυνομία. 
Την απαξίωση των ίδιων των Σωμάτων Ασφαλείας, της δικαιοσύνης, της Δημόσιας Διοίκησης, από τον έντονο κομματισμό και παρεμβατισμό. 
Την απαξίωση της ίδιας της πολιτικής από τη διαφθορά, την ατιμωρησία, την αδιαφάνεια. 
Την απαξίωση του πλούτου του ελληνικού λαού από την ιδιοποίηση και την πελατειακή σπατάλη. 
Την απαξίωση του κύρους της χώρας μας στο εξωτερικό, στο διεθνές στερέωμα, με την ηχηρή μας απουσία. 
Την απαξίωση ενός κράτους, που υπακούει στα κελεύσματα των ισχυρών, αντί να προστατεύει τα δικαιώματα όλων. 
Κράτος που στέκεται απέναντι στον πολίτη, αντί να στέκεται δίπλα του. 
Και το χειρότερο, όλα αυτά δημιούργησαν στους Έλληνες ένα πρωτοφανές συναίσθημα απελπισίας, ανημποριάς, καταρράκωσης της αυτοπεποίθησης ενός ολόκληρου λαού. 
Στέκομαι μπροστά σας και σας ρωτώ: Είναι ένας, έστω ένας εδώ, μέσα σε αυτήν την Αίθουσα, που πιστεύει μέσα του ότι η Ελλάδα δεν μπορεί καλύτερα;
Βαθιά μου πεποίθηση είναι ότι κανένας σας, από οποιαδήποτε παράταξη και αν προέρχεται, δεν πιστεύει ότι αυτό που ζούμε σήμερα είναι η μοίρα μας. 
Και όμως, είχαμε καταφέρει αυτήν την βαθιά έλλειψη αυτοπεποίθησης, να την κάνουμε βίωμα στον Έλληνα τα τελευταία χρόνια. 
Αυτό σήμερα αλλάζει. Στις 4 του Οκτώβρη, οι Έλληνες γύρισαν σελίδα. 
Πήραν τις τύχες τους στα χέρια τους. Αποφάσισαν να αλλάξουν την Ελλάδα. Και με τα πρώτα βήματα μας, στέλνουμε ένα μήνυμα καθαρό και ισχυρό.
Το μήνυμα ότι μπορούμε. Ναι, η Ελλάδα έχει τεράστιες δυνατότητες. Το βλέπουμε, το νιώθουμε γύρω μας, το αισθανόμαστε: ένας άνεμος ελπίδας πνέει πια στη χώρα μας. 
Οι Έλληνες ελπίζουν ξανά.
Ελπίζουν και προσδοκούν αυτοί που μας ψήφισαν. Αλλά ελπίζουν και προσδοκούν και αυτοί που δεν μας ψήφισαν. Αυτή είναι η νέα εθνική ενότητα που σφυρηλατούμε. Χωρίς καμιά διάκριση. Χωρίς κανένα διαχωρισμό. Είναι για εμάς προϋπόθεση για την επιτυχία μας.
Το πραγματικό δίλημμα σήμερα είναι εάν θα συνεχίσουμε την απαξίωση των πάντων, ή θα χτίσουμε πάνω στα θετικά. Θα χτίσουμε την Ελλάδα των αξιών. Να τη βγάλουμε από το σημερινό αδιέξοδο και να δημιουργήσουμε μια κοινωνία αξιών. Να κάνουμε συγκριτικό μας πλεονέκτημα μια κοινωνία δικαιοσύνης, ισότητας, ανθρωπιάς, ισονομίας και ίσων ευκαιριών. 
Να ζωντανέψουμε αξίες όπως της αυτονομίας στην πολιτική, της λογοδοσίας, της αποτελεσματικότητας και διαφάνειας στο κράτος. Την τήρηση των νόμων, την αξιοκρατία, την συμμετοχή όλων μας στη λήψη των αποφάσεων. 
Αυτό είναι το χθεσινό αποτέλεσμα των εκλογών. Είναι και η αυριανή στήριξη και ενεργή συμμετοχή των πολιτών στις δυσκολίες, αλλά και στις πρωτοβουλίες τις οποίες θα πάρουμε, που μας δίνει τη δύναμη και τη τόλμη να οραματιζόμαστε ένα καλύτερο αύριο για τη χώρα. Την τόλμη να συγκρουόμαστε με όποιον και ό,τι στέκεται απέναντι στον πολίτη. Την τόλμη να δημιουργούμε και να αλλάζουμε τα πράγματα.
Κυρίες και κύριοι συνάδελφοι, 
έχουμε μπροστά μας μια τετραετία που δεν είναι εύκολη, αλλά θέλουμε να είναι γόνιμη και δημιουργική για όλους τους Έλληνες. Και έχουμε σε λίγους μήνες μπροστά μας ένα σταθμό, την εκλογή του Προέδρου της Δημοκρατίας, για την οποία θέλω να επαναλάβω τη θέση μας. 
Η δική μας πρόταση είναι η επανεκλογή του Κάρολου Παπούλια.
Και χαίρομαι, διότι με τη θέση που έχει πάρει η Νέα Δημοκρατία, η Βουλή θα έχει τη δυνατότητα να επανεκλέξει για μια δεύτερη θητεία Πρόεδρο που ασκεί με άψογο τρόπο τα καθήκοντά του και τιμά το αξίωμά του.
Στην τετραετία που έρχεται δεν απαξιώνουμε, αλλά επενδύουμε στις δυνατότητες του λαού μας. Και δεν είμαστε μόνοι σε αυτόν τον πλανήτη. Η επιδίωξη να ορίσουμε τις τύχες μας, γίνεται ολοένα και περισσότερο ένα παγκόσμιο δημοκρατικό και προοδευτικό αίτημα των λαών. Αίτημα που γιγαντώνεται μπροστά στα λάθη, μπροστά στην κακοδιαχείριση της ελίτ του κόσμου, που μας έφερε τις μεγάλες κρίσεις στην οικονομία, στην ενέργεια, στο περιβάλλον.
Και σε δυο μήνες, στη Σύνοδο Κορυφής της Κοπεγχάγης, το Δεκέμβρη, οι ηγεσίες όλων των χωρών του πλανήτη καλούνται να συζητήσουν και να λάβουν αποφάσεις ακριβώς για τη μεγαλύτερη σύγχρονη απειλή: την Κλιματική Αλλαγή. Σηματοδοτεί την αρχή μιας επανάστασης στο πρότυπο παραγωγής, στο πρότυπο ανάπτυξης, που αλλάζει ριζικά τις κοινωνίες μας. Για την Ελλάδα, η εξέλιξη αυτή μπορεί να είναι είτε απειλή, είτε ευκαιρία. Απειλή, αν μείνουμε ουραγοί. Ευκαιρία, αν γίνουμε πρωτοπόροι.
Κυρίες και κύριοι συνάδελφοι, 
δεν θέλουμε να είμαστε πια σε τίποτα ουραγοί. Στόχος μας, να καταστεί η Ελλάδα πρωτοπόρα. Πρωτοπόρα, και σε αυτή τη μεγάλη επανάσταση της πράσινης ανάπτυξης. Να κάνουμε το περιβάλλον δική μας αξία, αντί να απαξιώνουμε το φυσικό μας πλούτο και την κληρονομιά μας. 
Ξεκινάμε από τώρα με γοργά βήματα. Με ένα Εθνικό Σχέδιο Δράσης για την όσο το δυνατόν καλύτερη προστασία όλου του πρασίνου. Όλου του πρασίνου! Με ένα σχέδιο διάσωσης της Αττικής και πολλών άλλων περιοχών, όπως της Πελοποννήσου, από τις τεράστιες καταστροφές. 
Στέλνουμε σαφές μήνυμα: τέρμα στην καταπάτηση των καμένων δασικών εκτάσεων.
Το περιβάλλον όμως είναι για μας και ένα τεράστιο αναπτυξιακό απόθεμα για τη χώρα. Η πράσινη ανάπτυξη είναι το πέρασμα σε μια νέα εποχή, νέων τεχνολογιών, με χιλιάδες νέες «πράσινες δουλειές», με αξιοπρεπείς μισθούς.
Αλλάζουμε πλήρως το ενεργειακό τοπίο με στροφή στις Ανανεώσιμες Πηγές Ενέργειας και την εξοικονόμηση ενέργειας.
Θέτουμε τον πήχυ ψηλά, το 20% παραγωγής ενέργειας στην Ελλάδα θα είναι από Ανανεώσιμες Πηγές Ενέργειας το 2020. 
Σχεδιάζουμε τη δημιουργία ελληνικής παραγωγικής βάσης, που θα φέρει επενδύσεις, δουλειές, εξαγωγές και θα μειώσει την ενεργειακή και τεχνολογική εξάρτηση της χώρας μας. 
Με την παράλληλη ανάπτυξη των Ανανεώσιμων Πηγών Ενέργειας στα νησιά και στην ηπειρωτική Ελλάδα, στηρίζοντας και την ενεργειακή και την πράσινη διπλωματία. 
Με μία διαφορετική αντίληψη για τις υποδομές στις πόλεις και επενδύσεις για την αναγέννησή τους. 
Με περισσότερες αναπλάσεις στις πόλεις και λιγότερες νέες επεκτάσεις.
Η πράσινη ανάπτυξη είναι η κατεύθυνση για την ανάπτυξη της υπαίθρου και της γεωργίας. 
Θέλουμε ισχυρές, αυτοδύναμες Περιφέρειες και τοπικές κοινωνίες. Με γεωργία προσανατολισμένη στην παραγωγή επώνυμων και διεθνώς αναγνωρίσιμων προϊόντων, ιδιαίτερα διατροφής, με προβολή και αξιοποίηση της παγκοσμίου φήμης μεσογειακής διατροφής. 
Προωθούμε την ανασυγκρότηση της υπαίθρου, με αλλαγή καλλιεργειών και στροφή στην ποιοτική και βιολογική γεωργία. Ναι, τα ελληνικά προϊόντα, θα είναι προϊόντα αξίας. 
Με επένδυση στα συγκριτικά πλεονεκτήματα της χώρας, στον τουρισμό, τη ναυτιλία, τον πολιτισμό. 
Με συμπληρωματικές δραστηριότητες, όπως ο Αγροτουρισμός και η συμμετοχή των τοπικών κοινωνιών στις ευκαιρίες που ανοίγονται με τις Ανανεώσιμες Πηγές Ενέργειας. Με πιλοτικά πρότυπα, όπως της Νέας Ολυμπίας.
Η πράσινη ανάπτυξη θα αποτελέσει και τη βάση για την αναδιάρθρωση του παραγωγικού μοντέλου στη βιομηχανία και τις υπηρεσίες. 
Θα προσελκύσει επενδύσεις και θα ενισχύσει την εξωστρέφεια και ανταγωνιστικότητα της οικονομίας μας. Και είμαι έτοιμος, ως Πρωθυπουργός της χώρας, να ενισχύσω την οικονομική διπλωματία, για να φέρουμε επενδύσεις στην Περιφέρεια, στη χώρα. 
Επενδύσεις που θα αφορούν την ενέργεια και τις υποδομές, από την ευρυζωνικότητα μέχρι και τις υποδομές που δίνουν προτεραιότητα στο μετρό και τους σιδηρόδρομους. 
Με το «μεταφορικό ισοδύναμο» στα νησιά, για τη μείωση του κόστους μετακίνησης που πληρώνουν οι πολίτες στις νησιώτικες περιοχές της χώρας. 
Θα αναβαθμίσουμε το Αιγαίο σε ισχυρό δίκτυο πράσινης ενέργειας. 
Βασικό εργαλείο χρηματοδότησης θα αποτελέσει το Εθνικό Στρατηγικό Πλαίσιο Αναφοράς 2007-2013, που θα αναθεωρηθεί για να υποστηρίξει την πράσινη ανάπτυξη, όπως και ο αναπτυξιακός νόμος, για να στηρίζει πιο αποτελεσματικά την αποκέντρωση των επενδύσεων και τη δημιουργία θέσεων απασχόλησης.
Κυρίες και κύριοι συνάδελφοι, 
η παιδεία, η έρευνα, η τεχνολογία, η καινοτομία και η διά βίου εκπαίδευση, είναι στον πυρήνα της αλλαγής αυτού του αναπτυξιακού μοντέλου. Αλλά είναι και στον πυρήνα για την ποιότητα της δημόσιας διοίκησης, ακόμα και της Δημοκρατίας μας. 
Διαμορφώνοντας νέες δεξιότητες, εργαλεία, επαγγέλματα, αντιλήψεις για την πράσινη ανάπτυξη, νοοτροπίες για την ίδια τη διακυβέρνηση της χώρας. 
Αλλά ποια παιδεία; Όχι αυτή που ισοπεδώνει με τη βαθμοθηρία, απαξιώνοντας την προσωπικότητα του κάθε παιδιού. Όχι αυτή που καλλιεργεί την απάθεια, την αποστήθιση και την αίσθηση αγγαρίας, αλλά αυτή που δίνει αξία στον κάθε νέο και νέα, που αναδεικνύει την κρυμμένη αξία, το ταλέντο του καθενός. 
Που ανακαλύπτει και καλλιεργεί τις ικανότητες κάθε πολίτη, που του εγγυάται τα εργαλεία και το κέφι για συμμετοχή. Που ξεκινά με την αρχή ότι κάθε άνθρωπος έχει δυνατότητες και ικανότητες. Δεν απορρίπτεται, δεν περιθωριοποιείται, αλλά αξιοποιείται στο έπακρο. Κάθε πολίτης στη νέα εποχή είναι για εμάς χρήσιμος, πολύτιμος, άξιος. 
Το σχέδιό μας απαιτεί βέβαια ένα συνολικό και τολμηρό ποιοτικό άλμα στο εκπαιδευτικό σύστημα της χώρας. Εγγυόμαστε τη συνεχή αύξηση της χρηματοδότησης για την παιδεία, ώστε να επιτευχθεί ο στόχος του 5% του ΑΕΠ. 
Παρά την εξαιρετικά δυσμενή οικονομική κατάσταση, κάνουμε πράξη τη δέσμευσή μας για επιπλέον 1.000.000.000 ευρώ από τον πρώτο προϋπολογισμό. 
Στόχοι μας είναι: 
Η διετής προσχολική αγωγή και εκπαίδευση για όλους. 
Καθολική λειτουργία Ολοήμερων σχολείων σε κάθε περιοχή της χώρας.
Τρόπος εισαγωγής στην Τριτοβάθμια Εκπαίδευση που θα αποφορτίζει την πίεση, αλλά και το κόστος για την οικογένεια. 
Σύγχρονο σύστημα Ειδικής Αγωγής και Εκπαίδευσης για παιδιά με αναπηρία. 
Πιστοποίηση ξένης γλώσσας και πληροφορικής στη Γ΄ γυμνασίου. 
Αξιολόγηση, επιμόρφωση, επιβράβευση παντού. 
Κάθε σχολική μονάδα προσδιορίζει τις δικές της, συγκεκριμένες ανάγκες για επιμόρφωση. 
Πρόσβαση όλων στον πλούτο, στη γνώση, στο παγκόσμιο διαδίκτυο. 
Θα κάνουμε ό,τι μπορούμε για να στηρίξουμε την εξέλιξη, την αξιοπρέπεια και το εισόδημα του εκπαιδευτικού λειτουργού. 
Ανώτατη Εκπαίδευση με νέο, απλό θεσμικό πλαίσιο, με κατοχύρωση δηλαδή της αυτοτέλειας των Ιδρυμάτων, με αξιολόγηση όμως, λογοδοσία και προγραμματισμό. 
Στόχος μας, η διεθνοποίηση της Ανώτατης Εκπαίδευσης, ώστε να προσελκύει και ξένους φοιτητές, να έχει ακόμα και έσοδα, αντί να διώχνει την ελληνική νεολαία στο εξωτερικό. Κέντρο Παιδείας η Ελλάδα. 
Η συνολική επένδυση στην έρευνα να ανέλθει στο 2% του ΑΕΠ, με αυξημένη συμμετοχή του ιδιωτικού τομέα. 
Η συγχώνευση των Υπουργείων Πολιτισμού και Τουρισμού έρχεται να υπηρετήσει δύο διαχρονικές αξίες: το φως που εκπέμπει το φυσικό μας περιβάλλον, αλλά και το φως που εκπέμπει ο πολιτισμός μας, η φιλοξενία μας, οι αξίες μας. 
Όραμα: να αναδείξουμε με την ποιότητα που μας αξίζει, το ποιοι είμαστε, την ταυτότητά μας. 
Να κάνουμε τον πολιτισμό και την παιδεία, μαζί με τον τουρισμό και τον αθλητισμό, ισχυρό αναπτυξιακό πυλώνα της οικονομίας μας. Να αναδείξουμε την ιστορία μας, τους αρχαιολογικούς μας χώρους, τα Μουσεία, τα μνημεία μας. Την παράδοσή μας, από τους παραδοσιακούς οικισμούς, μέχρι και τα τοπικά έθιμα. 
Τη σύγχρονη ελληνική τέχνη και διανόηση, δίνοντας αξία στον Έλληνα δημιουργό και διεθνοποιώντας το έργο του στον κινηματογράφο, το θέατρο, τη μουσική, τα εικαστικά, τη λογοτεχνία. Την πολιτιστική μας παρουσία και παραγωγή στο διαδίκτυο και στον κυβερνοχώρο των ψηφιακών προϊόντων. Την ανάπτυξη και σε άλλες πόλεις εκτός της Αθήνας των προγραμμάτων ενοποίησης αρχαιολογικών χώρων. 
Δίνουμε τέλος στην απαξίωση των ολυμπιακών εγκαταστάσεων, με το άνοιγμά τους στους πολίτες και το μαζικό αθλητισμό. 
Και εδώ, η έννοια-κλειδί της στρατηγικής μας για τον τουρισμό είναι «όχι στην απαξίωση, ναι στην ποιότητα», αναπτύσσοντας όλες τις μορφές εναλλακτικού τουρισμού, όπως ο Αγροτουρισμός, ο Συνεδριακός, Θρησκευτικός, Πολιτιστικός, Κινηματογραφικός, Διατροφικός, Αθλητικός, Καταδυτικός, Αναρριχητικός, Εκπαιδευτικός τουρισμός και βεβαίως οι Κρουαζιέρες, με στόχο την επίτευξη τουριστικής κίνησης δώδεκα μήνες το χρόνο και με στήριξη των τουριστικών επιχειρήσεων μπροστά στη δυσμενή διεθνή οικονομική συγκυρία, σύμφωνα με τα μέτρα τα οποία ήδη έχουμε ανακοινώσει. 
Για να είναι ο εργαζόμενος, ο νέος, ο επιχειρηματίας, ο αγρότης, ο δημιουργικός πολίτης, δίνουμε αξία στο αγαθό της ασφάλειας και της σιγουριάς. Το κράτος πρόνοιας δεν είναι για μας βάρος, αλλά αναπτυξιακό πλεονέκτημα. Ένα Εθνικό Σύστημα Υγείας με δημόσιο χαρακτήρα, δωρεάν υψηλού επιπέδου υπηρεσίες, με προσβασιμότητα σε όλους, διαφάνεια και λογοδοσία παντού. 
Με διαμόρφωση συστήματος Πρωτοβάθμιας Φροντίδας Υγείας σε κάθε Δήμο. 
Με ηλεκτρονική Κάρτα Υγείας, ηλεκτρονικό φάκελο ασθενούς που διασυνδέεται σε ενιαίο μηχανογραφικό σύστημα, για να μειώσουμε τη γραφειοκρατία και το κόστος. 
Με σύγχρονα νοσοκομεία, που σέβονται τον πολίτη. 
Με προσλήψεις νέου προσωπικού: τρεις χιλιάδες θέσεις κάθε χρόνο. 
Με καθιέρωση της λίστας φαρμάκων σύμφωνα με τα ευρωπαϊκά πρότυπα. 
Με αύξηση κατά 1% του ΑΕΠ της δημόσιας χρηματοδότησης του ΕΣΥ εντός της τετραετίας. 
Αλλά και με παράλληλη, δραστική καταπολέμηση της σπατάλης και της διαφθοράς και άμεση εφαρμογή μηχανοργάνωσης με διπλογραφικό σύστημα.  
Στόχος εδώ είναι η εξοικονόμηση επιπλέον 1% του ΑΕΠ. 
Δέσμευσή μας, να άρουμε τα εμπόδια και να υποστηρίξουμε τα άτομα με αναπηρία και τις οικογένειές τους για να ζήσουν ανεξάρτητα και αξιοπρεπώς.
Δεσμευόμαστε για μια σύγχρονη επιτέλους πολιτική για τους τοξικομανείς, που τους δίνει πραγματικές δυνατότητες επανένταξης στην κοινωνία.
Στο ασφαλιστικό, πρώτη και αυτονόητη υποχρέωσή μας είναι να εξασφαλίσουμε τη ρευστότητα στα Ταμεία, για να καταβληθούν οι συντάξεις. Βάζουμε τέλος στις ευκαιριακές και χαριστικές ρυθμίσεις, στην επιλεκτική εφαρμογή της νομοθεσίας και στην ασυδοσία που υπάρχει με τους προμηθευτές υπηρεσιών υγείας στα Ταμεία. 
Ενισχύουμε οικονομικά τα Ταμεία, όχι μόνο με κρατικούς πόρους, αλλά και με δραστική καταπολέμηση της εισφοροδιαφυγής και της σπατάλης και τη σύμπραξη των τεσσάρων μεγάλων φορέων, ΙΚΑ, ΟΓΑ, ΟΑΕΕ και ΟΠΑΔ. 
Είναι δέσμευσή μας: η σύνταξη θα απονέμεται το αργότερο σε τρεις μήνες μέχρι το τέλος του 2010. 
Κυρίες και κύριοι συνάδελφοι, 
πρώτη προτεραιότητά μας, ένα κράτος δικαίου και αλληλεγγύης, αυτό που έχει το βλέμμα του στραμμένο στους εργαζόμενους και στους ανέργους. Καθιερώνουμε μία επιθετική πολιτική για την προστασία τους. 
Καταπολεμούμε τις καταχρηστικές πρακτικές μείωσης της απασχόλησης, με πρόσχημα την κρίση. 
Αναθεωρείται ριζικά το καθεστώς «ενοικίασης» των εργαζομένων.
Ενισχύουμε και δραστηριοποιούμε το Σώμα Επιθεωρητών Εργασίας, με στόχο την άμεση καταπολέμηση της αυθαιρεσίας και της ανασφάλιστης εργασίας.
Καταργούμε την ταπεινωτική για τους νέους λειτουργία των «STAGE» στο δημόσιο τομέα.
Επαγγελματική μαθητεία στον ιδιωτικό τομέα, με αξιοκρατικά, κοινωνικά, αντικειμενικά, κριτήρια. 
Θεσπίζουμε παράλληλα κίνητρα πρόσληψης για τους νέους, με γενναίο πρόγραμμα επιδότησης των σχετικών ασφαλιστικών εισφορών για τέσσερα χρόνια. 
Επανασυνδέουμε τα κίνητρα του επενδυτικού νόμου, με τη δημιουργία θέσεων απασχόλησης. 
Αυξάνουμε σταδιακά το ύψος του επιδόματος ανεργίας, ώστε να φτάσει στο 70% του βασικού μισθού. 
Η πολιτική μας στην οικονομία θα δώσει ξανά αξία στον εργαζόμενο, στην ίδια την επιχείρηση, αλλά και στα χρήματα του Ελληνικού λαού που θα πιάνουν τόπο. 
Ασφάλεια και σιγουριά σημαίνουν όμως επίσης και μια αστυνομία, που προστατεύει δικαιώματα. Ανθρώπινα δικαιώματα, περιουσίες, ζωές. 
Χτίζουμε από την αρχή δυνάμεις ασφαλείας που σέβονται, αλλά και προστατεύουν αποτελεσματικά τους πολίτες με αναδιάταξη των δυνάμεων και του ανθρώπινου δυναμικού. Τέρμα στην κομματοκρατία. Τέρμα στους αστυνομικούς - οικιακούς βοηθούς και στις αποσπάσεις σε μη μάχιμες υπηρεσίες. 
Δίνω το παράδειγμα με τη μείωση της φρουράς του Μαξίμου κατά 50%.
Μειώνουμε δραστικά τους αστυνομικούς που διατίθενται για φύλαξη Υπουργών και άλλων επισήμων. Καταργείται και απορροφάται εντός έτους η Αγροφυλακή, ένας αδιανόητος αναχρονισμός στον 21ο αιώνα. Λαμβάνουμε αποφασιστικά μέτρα κατά της αστυνομικής βίας. Καμμία ανοχή σε περιστατικά κατάχρησης εξουσίας. Τιμωρία για τους παραβάτες, αλλά και επιβράβευση των πολλών αστυνομικών που τιμούν το λειτούργημά τους. 
Βάζουμε τέλος στην αστυνομικοκεντρική προσέγγιση της λαθρομετανάστευσης, που μας κληροδότησε η προηγούμενη κυβέρνηση. Με αλλαγή του πλαισίου λειτουργίας του Ασύλου και της υποδοχής των προσφύγων. Με πλήρη εναρμόνιση του εθνικού δικαίου με τις διεθνείς συνθήκες και τις υποχρεώσεις της χώρας. Με αξιοπρεπείς συνθήκες διαμονής των αιτούντων άσυλο.
Ειδικό σχέδιο για ενίσχυση της φύλαξης των συνόρων από την ΕΛΑΣ και το Λιμενικό και πολιτική πρωτοβουλία της Ελλάδας στην Ευρωπαϊκή Ένωση για να επιτευχθεί η ισότιμη ανάληψη ευθύνης από όλα τα κράτη-μέλη. 
Σταματάμε τις απελάσεις μεταναστών δεύτερης γενιάς, μέχρι να εξορθολογιστεί πλήρως το καθεστώς κτήσης ελληνικής ιθαγένειας.
Καμμία περιοχή δεν θα αποτελεί άβατο από εδώ και στο εξής. Και θα εφαρμόσουμε μια νέα ολοκληρωμένη μεταναστευτική πολιτική, όπως αναλυτικά την έχουμε παρουσιάσει παλαιότερα.
Κυρίες και κύριοι συνάδελφοι, 
εγγυητής και προϋπόθεση για να πετύχουμε όλα αυτά, είναι ένα κράτος δικαίου. Μια Δημόσια Διοίκηση, που αντιμετωπίζει τον κάθε πολίτη ως μοναδική αξία. Μια Δημόσια Διοίκηση που τον υπηρετεί. 
Πέραν των άμεσων μέτρων αποκατάστασης της εμπιστοσύνης, που έχουμε ήδη ξεκινήσει, θα εφαρμόσουμε ένα συνολικό σχέδιο ριζικών ανατροπών τετραετίας. 
Μετά από δημόσιο διάλογο, θα εξαντλήσουμε τα περιθώρια αλλαγής του νόμου περί ευθύνης Υπουργών, ώστε να μην διαφεύγει του ελέγχου κανένα μέλος της Κυβέρνησης. 
Αναβαθμίζουμε τη λειτουργία του Κοινοβουλίου με ολοκληρωμένο σχέδιο. 
Καθιερώνουμε υποχρεωτικό στάδιο δημόσιας διαβούλευσης πριν από την έκδοση προκηρύξεων μεγάλων δημοσίων συμβάσεων. 
Σήμερα δεσμευόμαστε και για ένα νέο διοικητικό χάρτη της Ελλάδας. Ξεκινά από το κεντρικό κράτος, που θα περιορίζεται σε επιτελικές λειτουργίες. Μετά από διαβούλευση με την ΚΕΔΚΕ, την ΕΝΑΕ και κοινωνικούς φορείς, ξεκινούμε άμεσα την ισχυρή Αυτοδιοίκηση, με τον ισχυρό Δήμο πρώτου βαθμού και την αιρετή Περιφέρεια ως δεύτερο βαθμό.
Θέλουμε μια Δικαιοσύνη που λειτουργεί ως πραγματικά ανεξάρτητος πυλώνας της Δημοκρατίας μας. Αλλάζουμε τον τρόπο επιλογής της ηγεσίας της Δικαιοσύνης. 
Εντός των ορίων του ισχύοντος Συντάγματος, η επιλογή της ηγεσίας των Ανωτάτων Δικαστηρίων θα ανήκει μεν στο Υπουργικό Συμβούλιο, αλλά θα συμμετέχει ουσιαστικά και η Βουλή στη διαδικασία, με ακροάσεις.
Θα καταργήσουμε κάθε περιορισμό στο θεσμό του αυτοδιοίκητου των δικαστηρίων. Θα επιταχύνουμε δραστικά την ταχύτητα απονομής της δικαιοσύνης, διότι είναι ζήτημα ποιότητας της Δημοκρατίας μας, με διοικητικά μέτρα και με την ευρεία αποποινικοποίηση των ήσσονος σημασίας αδικημάτων. 
Με φυλακές που δεν περιθωριοποιούν, αλλά βοηθούν στην επανένταξη στην κοινωνία.
Θα προχωρήσουμε στην ψήφιση νέου εκλογικού νόμου, που θα σπάει τις αχανείς εκλογικές περιφέρειες, θα μειώνει δραστικά τις εκλογικές δαπάνες, επιφέροντας γερό χτύπημα στο μαύρο πολιτικό χρήμα. 
Στην αναμόρφωση του θεσμού του «πόθεν έσχες», ώστε να κατάσχονται υπέρ του Δημοσίου όσα περιουσιακά στοιχεία δεν δηλώνονται.
Στην υποχρεωτική ανάρτηση στο διαδίκτυο όλων των υπογραφών Υπουργών και όλων των πράξεων του Δημοσίου και της Αυτοδιοίκησης.
Με σκληρά μέτρα κατά του «μαύρου» πολιτικού χρήματος, για τη διαφανή χρηματοδότηση των κομμάτων και των πολιτικών. 
Ξεκαθαρίζουμε οριστικά τις σχέσεις της πολιτικής με την επικοινωνιακή εξουσία. 
Θεσμοθετούμε την ηλεκτρονική διακυβέρνηση παντού, για να σπάσουν η γραφειοκρατία και τα φέουδα. 
Όλες οι υποθέσεις των πολιτών μέσω των Κέντρων Εξυπηρέτησης Πολιτών παντού, ή μέσω διαδικτύου. 
Αλλαγή στη σύνθεση των Πειθαρχικών Συμβουλίων στο Δημόσιο, ώστε ελέγχοντες και ελεγχόμενοι να μην προέρχονται από την ίδια υπηρεσία. Αποτελεί βασική αρχή η διάκριση ρόλων και ευθυνών. 
Προσλήψεις στο Δημόσιο από το ΑΣΕΠ και μόνο το ΑΣΕΠ. Με ετήσιο διαγωνισμό για την πρόσληψη όλων των μόνιμων στελεχών του Δημοσίου.
Και σε αυτό το σημείο θέλω να δεσμευτώ απέναντί σας, ενώπιόν σας, ότι κάθε πρόταση της Αντιπολίτευσης, που οδηγεί στην ενίσχυση της διαφάνειας, θα υιοθετηθεί, από όπου και αν προέρχεται. Αυτή η υπόθεση αφορά την ίδια τη Δημοκρατία μας. Δεν μπορεί να αποτελεί, θέμα μικροκομματικής αντιπαράθεσης. Αυτό τον αγώνα, σας καλώ να τον δώσουμε και να τον κερδίσουμε όλοι μαζί.
Κυρίες και κύριοι συνάδελφοι, 
ξέρουμε ότι για να κάνουμε τις μεγάλες τομές, χρειάζεται να διασφαλίσουμε πρώτα από όλα και τις άμεσες ανάγκες της οικονομίας μας. Να ξεφύγουμε από την ύφεση. Να ανασάνει ο πολίτης και η επιχείρηση. 
Έχουμε δεσμευτεί. Οι πρώτες αποφάσεις μας: 
στήριξη στα χαμηλά και τα μεσαία εισοδήματα. 
ʼμεση προτεραιότητα στα πολύ χαμηλά εισοδήματα με έκτακτο επίδομα αλληλεγγύης. 
Η καταβολή της πρώτης δόσης θα γίνει φέτος, πριν το τέλος του 2009, πριν τα Χριστούγεννα. Για να πάρουν ανάσα τα ασθενέστερα στρώματα που πλήττονται από την κρίση. Για να ξαναλειτουργήσει η αγορά.
Στους ξεχασμένους συνταξιούχους του Ο.Γ.Α., θα δοθεί αναδρομική αύξηση 30 ευρώ από την 1η Οκτωβρίου του 2009.
Όπως έχουμε  δεσμευθεί με την εισοδηματική πολιτική, του 2010, θα δοθούν αυξήσεις πάνω από τον πληθωρισμό σε μισθούς και συντάξεις. 
Καμμία αύξηση στα τιμολόγια των ΔΕΚΟ για τον επόμενο χρόνο. 
Τα μέτρα αυτά αποτελούν στοιχειώδη υποχρέωση κοινωνικής αλληλεγγύης. Θα ανακόψουν όμως και την περαιτέρω βύθιση της ζήτησης και της οικονομικής δραστηριότητας. 
Φέρνουμε άμεσα προς ψήφιση, στις πρώτες εκατό μέρες, σχέδιο νόμου για την προστασία των δανειοληπτών από τις καταχρηστικές πρακτικές των τραπεζών και των εισπρακτικών εταιριών και για την προστασία τους από την υπερχρέωση. 
Ενισχύουμε την υγιή επιχειρηματικότητα με την άμεση ψήφιση στη Βουλή νόμου για την απλοποίηση των διαδικασιών για την ίδρυση νέων επιχειρήσεων.
Αλλάζουμε τον «ΤΕΙΡΕΣΙΑ», για να άρουμε τις σημερινές αδικίες. 
Αλλάζουμε τη λειτουργία του ΤΕΜΠΜΕ, για να ενισχυθεί η ρευστότητα στις μικρομεσαίες επιχειρήσεις και να στηρίζονται αυτές που το έχουν πραγματικά ανάγκη.
Ενισχύουμε την ανταγωνιστικότητα με την ίδρυση του Ταμείου Αναχρηματοδότησης της οικονομίας, που θα βοηθά τις μικρομεσαίες επιχειρήσεις και στηρίζουμε την οικονομία και τις επενδύσεις, με αύξηση του Προγράμματος Δημοσίων Επενδύσεων στο 4% του ΑΕΠ με τον προϋπολογισμό του 2010, με στόχο τη σταδιακή αύξηση στο 5% του Α.Ε.Π. στο τέλος της τετραετίας. 
Αυξάνουμε τη ρευστότητα με άμεσες εγγυήσεις στις επιχειρήσεις για τη δανειοδότησή τους από τις τράπεζες. Ξεκινάμε διάλογο για το άνοιγμα των «κλειστών» επαγγελμάτων. 
Όμως, η προσπάθεια αυτή θα είναι χωρίς αντίκρισμα, αν δεν συνοδευθεί από το συμμάζεμα στα δημόσια οικονομικά. Σήμερα τα δημόσια οικονομικά είναι σε πρωτοφανή κατάσταση. Βρισκόμαστε μπροστά σε έναν δημοσιονομικό εκτροχιασμό χωρίς προηγούμενο. 
Οι πολιτικές των τελευταίων ετών της Νέας Δημοκρατίας έχουν δυστυχώς κάνει και πάλι επίκαιρη τη φράση του Ανδρέα Παπανδρέου: «Ή θα αφανίσουμε το δημόσιο χρέος ή το χρέος, θα αφανίσει τη χώρα». 
Αποτελεί εθνική ανάγκη να αντιμετωπίσουμε δραστικά αλλά και δίκαια το πρόβλημα. Ξεκινώντας από τον προϋπολογισμό που θα καταθέσουμε φέτος. Πρέπει να αποκλιμακωθεί το έλλειμμα, για να αρχίσει να περιορίζεται το δημόσιο χρέος. 
Αυτό θα φανεί ήδη από τον προϋπολογισμό του 2010. 
Το τεράστιο έλλειμμα που άφησε πίσω της η προηγούμενη κυβέρνηση δεν είναι ανεξήγητο. Δυστυχώς τα χρήματα αυτά δεν πήγαν ούτε στην περιφερειακή ανάπτυξη ούτε στην παιδεία, ούτε στην υγεία ούτε στη στήριξη των μικρομεσαίων επιχειρήσεων. Το έλλειμμα εκτινάχθηκε από τις πελατειακές πρακτικές διακυβέρνησης, τις σπατάλες, την απουσία ελέγχου και διαφάνειας.
Πρώτη μας δουλειά είναι η διαφάνεια παντού. Να ξέρουν οι πολίτες πού πάνε τα χρήματά τους. Καταγράφουμε την πραγματική κατάσταση σε συνεργασία με την Τράπεζα της Ελλάδας. 
Για να βάλουμε οριστικό τέλος στην αδιαφάνεια των οικονομικών, η Στατιστική Υπηρεσία θα γίνει πραγματικά ανεξάρτητη. Τέρμα στα παιχνίδια που απαξιώνουν διεθνώς τη χώρα μας. 
Τα φορολογικά έσοδα δεν αυξάνονται, ούτε με έκτακτα μέτρα ούτε με νέες φοροεπιδρομές. Απαιτούνται μόνιμες λύσεις, που αντιμετωπίζουν δομικά προβλήματα και εγκαθιστούν σταθερότητα,  διαφάνεια, ισονομία στο φορολογικό σύστημα. 
Γυρίζουμε, λοιπόν, σελίδα με ουσιαστικές τομές στη φορολογία. Με νέο φορολογικό νομοσχέδιο μέσα στους επόμενους τρεις-τέσσερεις μήνες, αντιμετωπίζουμε συνολικά το ζήτημα της δικαιότερης φορολόγησης όλων των εισοδημάτων και του πλούτου, ανεξαρτήτως πηγής: με μια ενιαία, προοδευτική, τιμαριθμοποιημένη, δίκαιη φορολογική κλίμακα, για όλα τα εισοδήματα από εργασία και μερίσματα. 
Τα κέρδη των επιχειρήσεων, που δεν διανέμονται, θα φορολογούνται με χαμηλό συντελεστή, διότι θα γίνουν επενδύσεις και θέσεις εργασίας- αλλά θα καταργηθούν οι χαριστικές ρυθμίσεις που ευνοούν τους μεγαλομετόχους. 
Η ακίνητη περιουσία και οι κληρονομιές θα φορολογούνται προοδευτικά, αλλά θα υπάρχουν υψηλά αφορολόγητα όρια, ώστε να απαλλάσσονται οι μικρές περιουσίες. 
Τα ακίνητα και η επιχειρηματική δραστηριότητα της Εκκλησίας δεν θα εξαιρούνται, μετά βέβαια από διαβούλευση μαζί της. 
Τα ακίνητα των off shore εταιρειών θα φορολογηθούν αποτελεσματικά. Τέρμα στις κρυφές δαπάνες, στις υπερβάσεις, στα χρέη κάτω από το χαλί. 
Οι φορολογικές υπηρεσίες θα αναμορφωθούν εκ βάθρων και η φορολογική διοίκηση θα έχει πλήρη ηλεκτρονική υποστήριξη και διαφάνεια. 
Από την πρώτη μέρα, ήδη καταγράφουμε αυτά που χρωστά το κράτος προς πολίτες και επιχειρήσεις, με στόχο να τα εκκαθαρίσουμε το συντομότερο δυνατόν. 
Πρέπει να γίνει το ελληνικό Δημόσιο ένας αξιόπιστος συναλλασσόμενος με τους πολίτες, τους προμηθευτές, τις επιχειρήσεις, τις διεθνείς αγορές. Παράλληλα, θα υπάρξει και αυστηρός έλεγχος όλων των δημοσίων δαπανών, ανά κωδικό. 
Είμαστε πράγματι σε κατάσταση έκτακτης ανάγκης και αυτό πρέπει να το αντιληφθούν όλοι. Θα χρειαστεί να περικοπούν οι σπατάλες σε όλα τα Υπουργεία και το παράδειγμα θα  δώσει πρώτα το δικό μου γραφείο. 
Η προσπάθεια αυτή θα φανεί από τον πρώτο προϋπολογισμό, που θα καταθέσουμε στη Βουλή (σε λίγες μέρες) για το 2010.
Οι καθαροί λογαριασμοί θα είναι η σφραγίδα μας στο πρώτο Πρόγραμμα Σταθερότητας και Ανάπτυξης που θα καταθέσουμε στην Ευρωπαϊκή Επιτροπή. 
Και κάνουμε βαθιές τομές στη διαχείριση του δημοσίου χρήματος σε όλες τις βαθμίδες του κράτους, από τα Υπουργεία μέχρι τους ΟΤΑ και τα νοσοκομεία: 
Διπλογραφικό σύστημα παντού. 
Προϋπολογισμοί που συνδέουν τη χρηματοδότηση με τις υπηρεσίες προς τον πολίτη. 
Ορκωτοί ελεγκτές στον ευρύτερο δημόσιο τομέα. 
Αξιολόγηση από μηδενική βάση των εξοπλιστικών προγραμμάτων. 
Πρώτος, άμεσος μεγάλος στόχος, η εμπιστοσύνη του πολίτη για τα χρήματά του, αλλά και η αποκατάσταση της εμπιστοσύνης των Ευρωπαίων εταίρων και των διεθνών αγορών στη χώρα μας, διότι το πλήγμα αναξιοπιστίας που κουβαλάμε είναι μεγάλο. 
Για αυτό και η διαπραγμάτευση με την Ευρωπαϊκή Ένωση θα είναι δύσκολη αλλά δεν φοβόμαστε, γιατί ξέρουμε και μπορούμε. Έχουμε και βούληση και πρόγραμμα για να κερδίσουμε ξανά την αξιοπιστία της χώρας μας, ακολουθώντας μερικούς απλούς κανόνες: 
Όχι αρνητικές εκπλήξεις. Το πρόγραμμά μας θα είναι αντικείμενο συστηματικής διαβούλευσης με τους παραγωγικούς φορείς και τους κοινωνικούς εταίρους. Όλοι θα συμμετάσχουν στην αντιμετώπιση των έκτακτων προβλημάτων, ο καθένας ανάλογα με τις δυνατότητές του, ώστε να κάνουμε τη χώρα μας ανταγωνιστική, κοινωνικά δίκαιη και αξιόπιστη. 
Όμως, η κατάσταση δεν επιτρέπει σε κανέναν να εξυπηρετεί ιδιοτελή ή συντεχνιακά συμφέροντα και να σταθεί εμπόδιο στις μεγάλες αλλαγές που ζητούν οι Έλληνες πολίτες, στις αλλαγές για τις οποίες έχουμε καθαρή εντολή. 
Κυρίες και κύριοι συνάδελφοι, 
στο διεθνές στερέωμα, η Ελλάδα κερδίζει όταν είναι η Ελλάδα των αξιών. Του Διεθνούς Δικαίου, της προάσπισης των ανθρωπίνων δικαιωμάτων, της προώθησης του διαλόγου και της ειρήνης, της εμπέδωσης μιας ευνομούμενης οικουμένης, της κοινωνικής και δημοκρατικής Ευρώπης, της παρουσίας και της πρωτοβουλίας. 
Κερδίζει η Ελλάδα όταν υπερασπίζεται τις αξίες της, της εθνικής μας ανεξαρτησίας, της εδαφικής ακεραιότητας, της αξιοπρέπειας της πατρίδας. 
Είμαι βέβαιος ότι όλο το προσωπικό των Ενόπλων Δυνάμεων έχει πλήρη συνείδηση της αποστολής και της ευθύνης του, έναντι του έθνους και της κοινωνίας. 
Για το σκοπό αυτόν, προχωράμε άμεσα στην αναβάθμιση της διακλαδικότητας σε στρατηγικό και υπηρεσιακό επίπεδο και στον εκσυγχρονισμό της δομής των Ενόπλων Δυνάμεων, στην πλήρη εφαρμογή των αρχών του κράτους Δικαίου, της αξιοκρατίας, της ισονομίας και της διαφάνειας στο εσωτερικό των Ενόπλων Δυνάμεων. Με θεσμούς διαφάνειας, ελέγχου και λογοδοσίας στα εξοπλιστικά προγράμματα. Με βασικό εγγυητή την ίδια τη Βουλή. 
Βασικός στόχος μας είναι η επαναφορά της χώρας στο κέντρο των διεθνών εξελίξεων, εντός και εκτός Ευρωπαϊκής Ένωσης. Η Ελλάδα θα είναι πλέον παρούσα στη συζήτηση για όλα τα μεγάλα παγκόσμια θέματα, από την κλιματική αλλαγή, μέχρι και τη μετανάστευση. 
Η εξεύρεση δίκαιης και βιώσιμης λύσης στο Κυπριακό, με βάση τις αποφάσεις του ΟΗΕ, τις αρχές και της συνθήκες της Ευρωπαϊκής Ένωσης και με πλήρη σεβασμό στο ευρωπαϊκό κεκτημένο, αποτελεί βασική μας προτεραιότητα. 
Στο πλαίσιο αυτό, στηρίζουμε απόλυτα τις εντατικές προσπάθειες του Προέδρου Δημήτρη Χριστόφια. Όπως έχω πει, η Ελλάδα θα είναι και πάλι κοντά στην Κύπρο, όχι με λόγια, αλλά με έργα. 
Δρομολογούμε ξανά την ενίσχυση της συνεργασίας μας με τις γειτονικές Βαλκανικές χώρες, όχι μόνο υπό τη μορφή της εμβάθυνσης των διμερών μας σχέσεων, αλλά και με τη συλλογική συμβολή στην επίλυση των διεθνών προβλημάτων και την επιτάχυνση της ευρωπαϊκής ολοκλήρωσής τους. 
Θα στηρίξουμε την ευρωπαϊκή και τη διεθνή προοπτική των γειτόνων μας. Όμως, η στήριξη αυτή δεν θα είναι αυτόματη και χωρίς προϋποθέσεις, απαιτεί αυτονόητα την πρότερη ενσωμάτωση του κοινοτικού κεκτημένου, το σεβασμό του Διεθνούς Δικαίου, αλλά και των σχέσεων καλής γειτονίας. 
Η ακρογωνιαία αρχή της καλής γειτονίας αποτελεί αυτονόητη προϋπόθεση και για την προώθηση της ευρωπαϊκής προοπτικής της πρώην Γιουγκοσλαβικής Δημοκρατίας της Μακεδονίας. Η Κυβέρνησή μας είναι προσηλωμένη στην επίλυση του προβλήματος, μέσω της εξεύρεσης κοινά αποδεκτής ονομασίας, που θα ισχύει έναντι όλων. Έχει πλέον επέλθει ο χρόνος, ώστε και η Κυβέρνηση της πρώην Γιουγκοσλαβικής Δημοκρατίας της Μακεδονίας να επιδείξει έμπρακτα την ανάλογη εποικοδομητική στάση. 
Η Κυβέρνηση καλωσορίζει επίσης τις προσπάθειες της Τουρκίας για ένταξή της στην Ευρωπαϊκή Ένωση. Όμως, και στην περίπτωση αυτή, αυτονόητη και απαρέγκλιτη προϋπόθεση είναι η ενσωμάτωση του κοινοτικού κεκτημένου, ο σεβασμός του Διεθνούς Δικαίου και η επίλυση του Κυπριακού. 
Ενέργειες οι οποίες στρέφονται κατά της εδαφικής ακεραιότητας ενός κράτους-μέλους της Ευρωπαϊκής Ένωσης, όχι μόνο παραβιάζουν το Διεθνές Δίκαιο και την υποχρέωση καλής γειτονίας, αλλά ακυρώνουν και το τεράστιο δυναμικό της στενής συνεργασίας των χωρών μας, στην οποία προσβλέπω και προσβλέπουμε. 
Κυρίες και κύριοι συνάδελφοι, 
από την πλευρά μου, είμαι σήμερα εδώ, στην πρώτη μου ομιλία ως Πρωθυπουργός, ενώπιόν σας, ενώπιον όλων των αντιπροσώπων των Ελλήνων πολιτών, για να δεσμευτώ ότι ξεκινάμε την πορεία για να κατακτήσουμε την Ελλάδα των αξιών. Ξεκινήσαμε ήδη. Για την Ελλάδα που θέλουμε. 
Είμαι σήμερα εδώ, για να δεσμευτώ ενώπιόν σας, ότι το «Πρώτα ο Πολίτης» δεν είναι απλώς ένα σύνθημα, αλλά θα γίνει καθημερινή κυβερνητική πρακτική. 
Είμαι έτοιμος να συνδιαμορφώσουμε συναινέσεις για μια εθνική κοινωνική συμφωνία για τις μεγάλες αλλαγές. Όμως, ζητώ όλοι να αναλάβουμε το μερίδιο των ευθυνών μας, μπροστά στα μεγάλα προβλήματα του τόπου. 
Σύντομα θα καλέσω φορείς και κοινωνικούς εταίρους για το σχέδιό μας. Είμαι έτοιμος και να συγκρουστώ με αντιλήψεις και συμφέροντα που μας κρατάνε πίσω, διότι δεν χρωστάω σε κανέναν, σε κανέναν άλλον εκτός από τον Ελληνικό λαό. 
Θέλω να ευχαριστήσω τους Έλληνες και τις Ελληνίδες, που έδωσαν σε μας αυτή την εντολή. Τους ευχαριστώ από τα βάθη της καρδιάς μου για την εμπιστοσύνη τους. 
Και δεσμεύομαι απέναντι σε όλους τους Έλληνες και όλες τις Ελληνίδες, είτε μας ψήφισαν είτε δεν μας ψήφισαν, ότι με όλες μου τις δυνάμεις, με όλη μου την ψυχή: αυτή την εντολή και εμπιστοσύνη θα την τιμήσω. Θα δώσω και θα δώσουμε τον καλύτερό μας εαυτό. 
Και αν γίνουν λάθη, δεν θα είναι από αδράνεια ή σκοπιμότητα, αλλά από την πρόθεσή μας να υπηρετήσουμε καλύτερα τον πολίτη. Για αυτό και είναι καλοδεχούμενη η εποικοδομητική κριτική όλων των κομμάτων της Αντιπολίτευσης. Την χρειαζόμαστε για να βελτιώνουμε καθημερινά την απόδοσή μας. 
Αλλά θέλω να απευθύνω ένα κάλεσμα, μια έκκληση προς όλους τους Έλληνες. Την αλλαγή θα την κάνουμε μόνο αν την κάνουμε μαζί. Ποτέ δεν είπαμε ότι ο δρόμος είναι εύκολος. Είπαμε ότι είναι ο σωστός, οραματικός, ρεαλιστικός, αυτονόητος δρόμος και θα τον περπατήσουμε μαζί. 
Πολλοί νομίζουν ότι την ιστορία γράφουν μόνοι τους οι ηγέτες. Δεν είναι έτσι. Μια κοινωνία αλλάζει μόνο όταν όλοι μαζί προσπαθήσουν. Ιστορία μπορεί να γράψει ο αγρότης στο χωράφι του, ο νέος επιστήμονας στην έρευνά του. Ο μικρομεσαίος επιχειρηματίας μπορεί να γράψει ιστορία στο μαγαζί του, η γυναίκα στη δουλειά της, ο υπάλληλος στο Δημόσιο, ο μετανάστης στην οικοδομή, ο καθηγητής στο Πανεπιστήμιό του, ο δάσκαλος στη γειτονιά του, το άτομο με αναπηρία με τη δική του προσπάθεια. Η νοσηλεύτρια στο Κέντρο Υγείας και αυτή μπορεί να γράψει ιστορία, αρκεί να δουλέψουμε μαζί. Όλοι μαζί και μόνο μαζί. Με χιλιάδες εκατομμύρια «εγώ» που δουλεύουν για το «εμείς». Στη μεγάλη εθνική προσπάθεια για τη νέα πορεία, μπορούμε και θα είμαστε μαζί.
Ναι, θα είμαι μπροστά, αλλά θέλουμε κοντά μας όλους τους Έλληνες. Τους καλώ να γράψουμε μαζί τις νέες σελίδες της ιστορίας του τόπου μας, της πατρίδας μας.

Σας ευχαριστώ.


