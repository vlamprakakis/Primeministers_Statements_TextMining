Σας ευχαριστώ. Εκατοντάδες φορές έχω ανέβει σε αυτό το Βήμα, αλλά δεν σας κρύβω, κυρίες και κύριοι συνάδελφοι, ότι σήμερα είναι μια ιδιαίτερη στιγμή.
Κυρίες και κύριοι Βουλευτές, παίρνω σήμερα τον λόγο με την ελπίδα να κάνω μια νέα αρχή στην πολιτική μας ζωή. Οι εκλογές της 7ης Ιουλίου έκλεισαν μια δεκαετία οικονομικής, κοινωνικής, αλλά και πολιτισμικής οπισθοδρόμησης. Έκλεισαν τον κύκλο της κρίσης, μαζί με τους οδυνηρούς μύθους αλλά και τα κρίσιμα διδάγματά της. Ταυτόχρονα όμως, οι Έλληνες άνοιξαν ένα παράθυρο σε μια νέα εποχή, γιατί με τη ψήφο τους δεν άλλαξαν απλά μια κυβέρνηση. Ξεπέρασαν μια ολόκληρη ιστορική φάση. Δεν καταδίκασαν μόνο το ψεύδος της αντιμνημονιακής προσδοκίας. Απαίτησαν τη θεμελίωση μιας νέας πραγματικότητας, που να απαντά επιτέλους στα αληθινά ζητούμενα της πατρίδας μας, συγχρονίζοντάς την με την αναπτυγμένη Ευρώπη. Η λαϊκή αυτή εντολή υπήρξε σαφής και πεντακάθαρη. Είναι καιρός η αυτοδύναμη Ελλάδα να πάει μπροστά, με ενότητα, πρόγραμμα και σκληρή δουλειά.
(Χειροκροτήματα από την πτέρυγα της Νέας Δημοκρατίας)
Η Κυβέρνησή μου και εγώ προσωπικά θα τιμήσουμε στο ακέραιο αυτή την εντολή. Ανταποκρινόμαστε στην επιθυμία που πολλοί αποκαλούν, κύριε Πρόεδρε, «νέα κανονικότητα», την εννοούν, όμως, ως πρόοδο και όχι ως επιστροφή σε παλιές παθογένειες.
Δεν θα μετρηθούμε με τους αντιπάλους μας, αλλά με τα προβλήματα της κοινωνίας. Άλλωστε, ο ελληνικός λαός αποφάσισε στις εκλογές. Πυξίδα μας παραμένει η συμφωνία αλήθειας που υπογράψαμε με τον ελληνικό λαό. Ό,τι είπαμε θα το κάνουμε και θα το κάνουμε μαζί με τους πολίτες και θα το κάνουμε και πιο γρήγορα, γιατί το μέλλον δεν μπορεί να περιμένει, γιατί η κοινωνία δεν θέλει να ακούσει άλλα λόγια, θέλει να δει αποτελέσματα. Όπλο μας είναι το καθαρό σχέδιο και διαρκής στόχος μας η ανάπτυξη για πολλές και καλές δουλειές, για την αναγέννηση της μεσαίας τάξης και την παραγωγή πλούτου υπέρ όλων. Και αυτά δεν θα τα φέρει κανένας πολιτικός μεσσίας.
Φιλοδοξία μου είναι να λειτουργήσω ως καταλύτης, απελευθερώνοντας τις δημιουργικές δυνάμεις της ελληνικής κοινωνίας, γιατί μόνο έτσι και μόνο τότε θα απελευθερωθούμε πραγματικά από τα μνημόνια, αντιμετωπίζοντας τις αληθινές αιτίες της κρίσης, όχι μόνο την κορυφή του παγόβουνου, με τολμηρές κεντρικές επιλογές, αλλά και με μικρές καθημερινές επαναστάσεις που πρέπει να τις κάνει ο κάθε Έλληνας, η κάθε Ελληνίδα και θα τις κάνει με αγάπη για την πατρίδα.
Αυτός ο νέος πατριωτισμός θα είναι η σημαία μας για την Ελλάδα του 21ου αιώνα, ένα ρεύμα προόδου, που, χωρίς να υποτιμά τις διαφορές, θα προτάσσει την ενότητα, που θα κοιτά λιγότερο αριστερά ή δεξιά και περισσότερο μπροστά. 
Ξέρουμε ότι οι Έλληνες θέλουν πάνω από όλα ρήξη με το παρελθόν, θέλουν μια Κυβέρνηση που να μπορεί να αποδείξει στην πράξη, και όχι μόνο στα λόγια, ότι η Ελλάδα μπορεί. Διότι, θα το ξαναπώ, ως Πρωθυπουργός θα επιδιώξω -και νομίζω ότι πρέπει να το επιδιώξουμε όλοι σε αυτή την Αίθουσα- η πολιτική να αναβαθμιστεί στα μάτια των εκατομμυρίων συμπολιτών μας που απείχαν από τις κάλπες στα χρόνια της κρίσης.
Ως Αρχηγός της παράταξής μου θα εξακολουθώ να διεκδικώ την εμπιστοσύνη όλων, να τιμώ όσους μάς ψήφισαν, να δικαιώσω τους πολλούς συμπολίτες μας που μας εμπιστεύθηκαν για πρώτη φορά, αλλά και να πείθω με το έργο μου όσους είναι ακόμα επιφυλακτικοί απέναντί μας, γιατί η πρόοδος της χώρας είναι υπόθεση εθνική και σε αυτή την προσπάθεια θέλω όσο το δυνατόν περισσότερους δίπλα μου.
Το βάρος της ευθύνης που αναλαμβάνω είναι μεγάλο. Έχω την τιμή, όμως, να ηγούμαι ενός λαού πολυμήχανου, προκομμένου, περήφανου, που δεν λύγισε μπροστά σε πρωτοφανείς δυσκολίες και που τώρα είναι έτοιμος να κάνει το μεγάλο άλμα στο μέλλον, να αφήσει πίσω του τις δυσκολίες, να ατενίσει έναν κόσμο που αλλάζει, με σιγουριά και με αυτοπεποίθηση.
Σε κάποιους το έργο αυτό μπορεί να φαντάζει τιτάνιο. Κάποιοι ίσως να αναπολούν την επιστροφή σε ένα παρελθόν πλαστής ευδαιμονίας, στο οποίο ούτε μπορούμε ούτε πρέπει να επιστρέψουμε. Πολλοί ακόμα θα σπεύσουν να πουν ότι αυτά απλά δεν γίνονται. Τους λέω να αφήσουν στην άκρη την καχυποψία και την γκρίνια, δεν μας ταιριάζουν ως λαός.
Ας κάνουμε ο καθένας μας αυτό που μας αναλογεί και ας βάλουμε όλοι ένα λιθαράκι στο οικοδόμημα της νέας Ελλάδας που αξίζουμε.
Κυρίες και κύριοι συνάδελφοι, μέσα σε λιγότερες από δύο εβδομάδες η Κυβέρνησή μας έδειξε δείγματα γραφής σε ό,τι αφορά τον χαρακτήρα της, την ετοιμότητά της, τη διάθεσή της για δουλειά.
Η σύνθεσή της έγινε χωρίς πολιτικές αναστολές και κομματικές παρωπίδες, για να είναι μια Κυβέρνηση όλων των Ελλήνων, μια Κυβέρνηση που γεφυρώνει την πείρα με την ανανέωση και την πολιτική με τον επαγγελματισμό του τεχνοκράτη που ξέρει να δίνει λύσεις σε προβλήματα.
Οικοδομήσαμε μέσα σε λίγες ημέρες αυτό για το οποίο άλλοι χρειάστηκαν μήνες ολόκληρους: κυβερνητικό σχήμα, γενικές γραμματείες, κρατική πυραμίδα, αρμοδιότητες στους Υφυπουργούς. Όλα αυτά έχουν ήδη στελεχωθεί αξιοκρατικά, πέρα και πάνω από κομματικές ταμπέλες, και ήδη αρχίζουν να παράγουν αποτελέσματα. 
Η λειτουργία της Κυβέρνησης σέβεται τη διάκριση των εξουσιών και υποτάσσεται στο σχέδιο το οποίο ενέκρινε ο ελληνικός λαός, είναι ομαδική και διαφανής, ενώ οι επιδόσεις της θα ελέγχονται συνεχώς, ώστε να μπορεί να τις αξιολογεί ο κάθε πολίτης. 
Η αντιμετώπιση του χθεσινού σεισμού, αλλά και της πρόσφατης θεομηνίας στη Χαλκιδική, δείχνει ότι το κράτος μπορεί να γίνει καλύτερο κι ότι τελικά τα πρόσωπα που στελεχώνουν τις κρίσιμες θέσεις του κρατικού μηχανισμού έχουν μεγάλη σημασία. Η πετυχημένη έξοδός μας στις αγορές τεκμηριώνει ότι μπορούμε να κερδίσουμε το στοίχημα της εμπιστοσύνης και οι πρώτες κινήσεις στο μέτωπο της ασφάλειας αποδεικνύουν ότι αυτό που έλειπε τελικά δεν ήταν ούτε το προσωπικό ούτε τα μέσα, αλλά η πολιτική βούληση και η καλή γνώση του αντικειμένου. 
Αυτές οι πρώτες μέρες είναι λίγες μόνο γραμμές από τον πρόλογο ενός εθνικού κεφαλαίου στην ιστορία της χώρας. Δείχνουν, όμως, και την αντίληψη που έχει η Κυβέρνηση για τα καθήκοντά της. Δεν μας ενδιαφέρει η εξουσία για την εξουσία. Αποστολή μας είναι να φέρουμε επενδύσεις, να μειώσουμε τους φόρους, να συνδέσουμε τους μισθούς με την ανάπτυξη, να έχουν όλοι οι Έλληνες μερίδιο στην ευημερία, να δώσουμε πολλές ευκαιρίες στους νέους μέσω της παιδείας, να βάλουμε τάξη και κανόνες στην αγορά εργασίας, να προστατεύσουμε τους εργαζόμενους, ειδικά τους χαμηλόμισθους, να πολεμήσουμε τον φόβο μέσα από μία αποτελεσματική πολιτική ασφάλειας, να προσφέρουμε καλή δημοσία υγεία σε αυτούς που τη χρειάζονται. 
Όλα αυτά θα τα υπηρετήσουμε με γρήγορες ενέργειες, απαντώντας σε πολλές και διαφορετικές ανάγκες, από τη σωστή συλλογή και αξιοποίηση των απορριμμάτων ως την ελεύθερη ενημέρωση και την πολιτιστική μας αναβάθμιση. 
Στην κατάσταση που βρίσκεται σήμερα η χώρα, δεν ξέρω πραγματικά τι ιδεολογικό πρόσημο θα έβαζε κανείς σε όλα τα παραπάνω. Εγώ θα τα αποκαλούσα απλά πολιτική του μέτρου, της λογικής και του αποτελέσματος. Και σε αυτή πιστεύω! Για αυτό και στο εξής ο κυβερνητικός λόγος θα είναι λιτός και αληθινός. Θα αποφεύγει τα πολλά επίθετα, επιμένοντας στα ουσιαστικά κι από τον μέλλοντα χρόνο θα προτιμά τον ενεστώτα, τον ενεστώτα της δράσης και του αποτελέσματος. 
Αυτή την πρόθεση, εξάλλου, δηλώνει και η νέα δομή της Κυβέρνησης. Το Υπουργικό Συμβούλιο δεν φιλοδοξώ να είναι ένα όργανο το οποίο απλά θα νομιμοποιεί αποφάσεις προειλημμένες, αλλά πρέπει και θα λειτουργεί τακτικά, διαμορφώνοντας το κεντρικό επιχειρησιακό σχέδιο, το οποίο θα εφαρμόζουν τα Υπουργεία. Το σχέδιο αυτό θα το παρακολουθεί στενά η Προεδρία της Κυβέρνησης, όπως συμβαίνει σε όλα τα σύγχρονα δυτικά πολιτικά συστήματα, μέσω ενός προηγμένου ηλεκτρονικού συστήματος, ώστε να καταπολεμούνται καθυστερήσεις και συναρμοδιότητες. 
Αντιμετωπίζουμε την κακονομία και την πολυνομία εισάγοντας ένα ευρύ πλέγμα κανόνων καλής νομοθέτησης και εμπιστευόμαστε τη διοίκηση. Καθιερώνουμε τη θέση υπηρεσιακού γενικού γραμματέα σε κάθε Υπουργείο. Θα είναι δημόσιος υπάλληλος υποχρεωτικά. Θα επιλέγεται από το ΑΣΕΠ και θα επιβλέπει τις δαπάνες και το προσωπικό του κάθε Υπουργείου. Προχωράμε στην πραγματική αποκομματικοποίηση, που κανείς δεν τόλμησε ως σήμερα, επιστρέφοντας το δικαίωμα υπογραφής εκεί που ανήκει, στους γενικούς διευθυντές, τους άξιους δημόσιους υπαλλήλους!
(Χειροκροτήματα από την πτέρυγα της Νέας Δημοκρατίας)
Κυρίες και κύριοι Βουλευτές, στην καρδιά του κυβερνητικού μας σχεδίου βρίσκεται η αλλαγή του μείγματος οικονομικής πολιτικής που ακολουθήθηκε μέχρι σήμερα, η προσήλωσή μας σε τολμηρές μεταρρυθμίσεις, αλλά και η αξιοπιστία μας απέναντι στους εταίρους και το διεθνές οικονομικό περιβάλλον. Στο προσχέδιο προϋπολογισμού για το 2020, που θα κατατεθεί τον Σεπτέμβριο, δεν διαταράσσεται η δεδομένη δημοσιονομική ισορροπία ούτε και αμφισβητούνται οι στόχοι των πρωτογενών πλεονασμάτων που έχουν, δυστυχώς, συμφωνηθεί από την προηγούμενη κυβέρνηση.
Επιτυγχάνοντας, ωστόσο, τους στόχους του 2019 και τους στόχους του 2020, δρομολογούμε ταυτόχρονα και ένα ευρύ πλάνο τολμηρών αλλαγών σε όλα τα επίπεδα της οικονομίας. Οι λέξεις κλειδιά είναι «αξιοπιστία» και «αποτελεσματικότητα». Ό,τι λέμε, το υλοποιούμε εντός συμφωνημένων χρονοδιαγραμμάτων με ένα φιλόδοξο σχέδιο εθνικής ανασυγκρότησης δικής μας ιδιοκτησίας. 
Ως Πρωθυπουργός της Ελλάδος αρνούμαι να αποδεχτώ ότι δεν μπορούμε πρώτα απ’ όλα εμείς οι ίδιοι να βάλουμε σε τάξη τα του οίκου μας.
(Χειροκροτήματα από την πτέρυγα της Νέας Δημοκρατίας)
Θα κάνουμε την Ελλάδα την ευχάριστη έκπληξη της Ευρωζώνης. Η εποχή που θα μας μνημονεύουν μόνο ως τα προβληματικά παιδιά της Ευρώπης τελείωσε οριστικά.
Έτσι μέσα στο 2020 θα έχουμε, τεκμηριωμένα πλέον, τη δυνατότητα να διεκδικήσουμε τη μείωση των πρωτογενών πλεονασμάτων σε πιο ρεαλιστικά επίπεδα. Και αυτή -όπως έχω πει πολλές φορές- θα είναι προς το κοινό συμφέρον Ελλάδας και εταίρων, όχι μόνο γιατί θα προσφέρει μεγαλύτερη ευελιξία στην κοινωνική μας πολιτική, αλλά γιατί θα υποστηρίξει ακόμα υψηλότερους ρυθμούς ανάπτυξης μέσα από ακόμα πιο τολμηρές περικοπές φόρων. 
Και ακριβώς αυτή η ισχυρή ανάπτυξη, δηλαδή η αλλαγή του παρονομαστή στο κλάσμα χρέος προς ΑΕΠ, θα είναι αυτή που θα πείσει τελικά τους πάντες, ότι η Ελλάδα γυρνά οριστικά σελίδα. Θα αποπληρώσουμε τα χρέη μας από το πλεόνασμα της ανάπτυξης και όχι από το υστέρημα της μεσαίας τάξης! 
(Χειροκροτήματα από την πτέρυγα της Νέας Δημοκρατίας)
Το κυβερνητικό μας σχέδιο έχει συζητηθεί εδώ και καιρό. Έχει λάβει την έγκριση του ελληνικού λαού. Εξάλλου και οι Υπουργοί θα το αναπτύξουν διεξοδικά στην τριήμερη συζήτηση που ξεκινά σήμερα. 
Θα αποφύγω, λοιπόν, σήμερα την παράδοση των Προγραμματικών Δηλώσεων με ατελείωτες λίστες μέτρων, που χάνονται μετά στον χρόνο. Για αυτό και από το Βήμα της Βουλής σήμερα θα περιγράψω έξι συγκεκριμένες δέσμες ενεργειών. Είναι στόχοι που είχα θέσει από τη Διεθνή Έκθεση της Θεσσαλονίκης, για να γίνουν αργότερα προγραμματικές δεσμεύσεις. Και τώρα μετατρέπονται πλέον σε πραγματικότητα, με στόχο να αποτελούν στοιχείο της καθημερινότητας όλων των Ελλήνων.
Αλήθεια πρώτη: Οι Έλληνες πληρώνουν λιγότερους φόρους και η οικονομία παίρνει μπροστά με νέες επενδύσεις και πολλές, καλά αμειβόμενες, νέες θέσεις εργασίας. Προχωράμε σε βαθιές τομές στον τρόπο που αντιλαμβανόμαστε τη φορολογική μας πολιτική. Η φορολογία δεν είναι μόνο μια πηγή εσόδων. Πρέπει να μετατραπεί, επιτέλους, σε μοχλό ανάπτυξης. Ο φόρος στις επιχειρήσεις μειώνεται στο 20% σε δύο φάσεις! 
(Χειροκροτήματα από την πτέρυγα της Νέας Δημοκρατίας)
Ειδικότερα, τον Σεπτέμβριο θα ψηφιστεί η μείωση από το 28% στο 24% για τα εισοδήματα του 2019 και για τα μερίσματα από το 10% στο 5%.
(Χειροκροτήματα από την πτέρυγα της Νέας Δημοκρατίας)
Αυξάνεται όμως -προσέξτε- και η φορολογική ευθύνη των επιχειρήσεων. Διευρύνεται η φορολογική βάση με την ενίσχυση των ηλεκτρονικών συναλλαγών και, επιτέλους, με την υποχρεωτική ηλεκτρονική τιμολόγηση και την τήρηση ηλεκτρονικών βιβλίων. Προσφέρουμε σημαντικά κίνητρα για επενδύσεις κεφαλαίου, ενώ γίνεται ελκυστική και η φορολογική εγκατάσταση στην πατρίδα μας. Αναστέλλεται ο ΦΠΑ στην οικοδομή και ο φόρος υπεραξίας σε αγορές και πωλήσεις ακινήτων!
(Χειροκροτήματα από την πτέρυγα της Νέας Δημοκρατίας)
Καθιερώνεται έκπτωση φόρου 40% στις δαπάνες για την ενεργειακή, λειτουργική και αισθητική αναβάθμιση των κτηρίων. 
Ο πρώτος φορολογικός συντελεστής για εισοδήματα μέχρι 10.000 ευρώ θα πέσει από το 22% στο 9%.
(Χειροκροτήματα από την πτέρυγα της Νέας Δημοκρατίας)
Ταυτόχρονα, μειώνεται και ο ανώτατος φορολογικός συντελεστής. Σταδιακά καταργούμε εισφορά αλληλεγγύης και τέλος επιτηδεύματος και κατά τη διάρκεια της θητείας μας οι ασφαλιστικές εισφορές μειώνονται από το 20% στο 15%, ενώ προϊόντα και υπηρεσίες θα κοστίζουν τελικά φθηνότερα. 
Σταδιακά οι δύο συντελεστές ΦΠΑ, πλην του υπερκατώτατου, ο οποίος προφανώς διατηρείται, θα καταλήξουν στο 11% και στο 22%, από το 13% και 24% που είναι σήμερα.
(Χειροκροτήματα από την πτέρυγα της Νέας Δημοκρατίας)
Επιτρέψτε μου στο σημείο αυτό να ανακοινώσω την πρώτη, θα έλεγα, «ασυνέπεια» της Κυβέρνησής μας, την αναίρεση μιας προγραμματικής μας δέσμευσης. Πράγματι, είχα υποσχεθεί ότι όλες οι φοροελαφρύνσεις θα περιληφθούν στον προϋπολογισμό του φθινοπώρου και θα ισχύσουν από το 2020. Σήμερα αθετώ τη δέσμευσή μου. Σημαντικές μειώσεις των φόρων δεν θα αφορούν το 2020, αλλά ξεκινούν από το τώρα, από το 2019!
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Πείτε το και μια κωλοτούμπα από την ανάποδη!
(Χειροκροτήματα από την πτέρυγα της Νέας Δημοκρατίας)
Έτσι, τα εκκαθαριστικά που θα λάβουν σε λίγες ημέρες οι πολίτες για τον φετινό ΕΝΦΙΑ θα είναι μεσοσταθμικά 22% χαμηλότερα.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Το είχαμε πει για το 2020, αλλά το εφαρμόζουμε από τώρα, ώστε να ανακουφιστούν αμέσως εκατομμύρια ιδιοκτήτες, αλλά και να τονωθεί η αγορά των ακινήτων. 
Συγκεκριμένα για μικρές ιδιοκτησίες η ανακούφιση θα είναι της τάξης του 30%. 
(Χειροκροτήματα από την πτέρυγα της Νέας Δημοκρατίας)
Ο φόρος για όλες τις μεσαίες ιδιοκτησίες, δηλαδή τη μεσαία τάξη της χώρας, θα μειωθεί κατά 20%.
(Χειροκροτήματα από την πτέρυγα της Νέας Δημοκρατίας)
Οι πολύ μεγάλες ιδιοκτησίες, με αντικειμενική αξία άνω του ενός εκατομμυρίου, θα δουν μείωση της τάξης του 10%.
Αμέσως, όμως, θα αλλάξει και η ρύθμιση των εκατόν είκοσι δόσεων για τις οφειλές στο δημόσιο. Η ελάχιστη μηνιαία καταβολή μειώνεται από τα 30 στα 20 ευρώ, όπως είχαμε δεσμευθεί.
(Χειροκροτήματα από την πτέρυγα της Νέας Δημοκρατίας)
Το επιτόκιο, που βαρύνει σήμερα νοικοκυριά και επιχειρήσεις, μειώνεται από το 5% στο 3%.
(Χειροκροτήματα από την πτέρυγα της Νέας Δημοκρατίας)
Διευρύνεται η ρύθμιση για την υπαγωγή όλων των επιχειρήσεων και των νομικών προσώπων που έχουν βασική οφειλή μέχρι ένα εκατομμύριο ευρώ. 
(Χειροκροτήματα από την πτέρυγα της Νέας Δημοκρατίας)
Για όσους εντάσσονται και παραμένουν στη ρύθμιση, αναστέλλονται οι κατασχέσεις και τα αναγκαστικά μέτρα είσπραξης.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Όμως, θέλω να το τονίσω στην πρώτη ομιλία την οποία κάνω ως Πρωθυπουργός της χώρας και θέλω να το ακούσουν όλοι πολύ καλά: Πρόκειται για την τελευταία φορά που το ελληνικό δημόσιο πραγματοποιεί μια τέτοια ρύθμιση. Καλώ όλους τους πολίτες και τις επιχειρήσεις που έχουν δυσκολίες να την αξιοποιήσουν, διότι ο στόχος της νέας Κυβέρνησης θα είναι διττός: Πρώτον, να ελαφρύνουμε από τα χρέη όσους θέλουν, αλλά δεν μπορούν, να αποπληρώσουν τις οφειλές τους και, δεύτερον, αυτό να γίνει χωρίς να πλήξουμε την κουλτούρα πληρωμών στη χώρα μας, που τόσο έχει ταλαιπωρηθεί από την αντιαναπτυξιακή φορολόγηση και τις αλλεπάλληλες ρυθμίσεις. 
Οι παρεμβάσεις αυτές θα κατατεθούν άμεσα στη Βουλή, στο πρώτο φορολογικό μας νομοσχέδιο που θα ψηφιστεί ως κατεπείγον την επόμενη εβδομάδα, ώστε η ανακούφιση των πολιτών να μην αργήσει ούτε μία ημέρα.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Και αμέσως μετά τη διακοπή του Αυγούστου θα ακολουθήσει το δεύτερο φορολογικό μας νομοσχέδιο, που συνιστά μεγάλη μεταρρυθμιστική τομή και θα φέρει ισχυρή ανάπτυξη. 
Όπως διαπιστώνετε, αγαπητοί συνάδελφοι, γίνονται τελικά και θετικές κυβερνητικές κυβιστήσεις, όταν υπάρχει σχέδιο, σοβαρότητα και αξιοπιστία.
(Χειροκροτήματα από την πτέρυγα της Νέας Δημοκρατίας)
Και κάτι επίκαιρο και κρίσιμο, για το οποίο θα μιλήσει, βεβαίως, πολύ πιο αναλυτικά και ο αρμόδιος Υπουργός Περιβάλλοντος και Ενέργειας, ο κ. Χατζηδάκης: Θα κάνουμε ό,τι χρειάζεται για να σώσουμε τη ΔΕΗ από τη βέβαιη καταστροφή στην οποία την οδήγησαν οι προκάτοχοί μας!
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
Και αυτό θα γίνει χωρίς να επιβαρύνουμε άλλο τους καταναλωτές ηλεκτρικού ρεύματος. Όπου χρειαστεί θα ιδιωτικοποιήσουμε δίκτυα, για να ενισχύσουμε την επιχείρηση. Θα εντοπίσουμε στρατηγικούς κακοπληρωτές, που θα υποστούν τις συνέπειες του νόμου, και, αφού εξυγιάνουμε την επιχείρηση, ναι, θα αναζητήσουμε στρατηγικό επενδυτή. 
(Χειροκροτήματα από την πτέρυγα της Νέας Δημοκρατίας)
Όπως σώθηκε και αναπτύχθηκε ο ΟΤΕ, έτσι και καλύτερα θα προχωρήσει και η ΔΕΗ, ενώ αποφασιστικά προχωράμε στην πώληση του 30% του αεροδρομίου «Ελευθέριος Βενιζέλος» και σε νέα προσπάθεια ιδιωτικοποίησης των «Ελληνικών Πετρελαίων». Παράλληλα, προχωρούμε με γρήγορα βήματα στην αξιοποίηση της περιουσίας του ελληνικού δημοσίου. 
Για τις ιδιωτικές επενδύσεις δεν θα πω πολλά. Τα γραφειοκρατικά εμπόδια που τις καθηλώνουν, θα σαρωθούν και το Ελληνικό θα αρχίσει σύντομα να γίνεται το σύμβολο της νέας Ελλάδος, της ποιότητας, της εξωστρέφειας και της καινοτομίας!
(Χειροκροτήματα από την πτέρυγα της Νέας Δημοκρατίας)
Για τις τράπεζες και το πρόβλημα των μη εξυπηρετούμενων δανείων: Προχωράμε ταχύτατα και στα δύο σχέδια τα οποία έχουν εκπονηθεί από το Ταμείο Χρηματοπιστωτικής Σταθερότητας και από την Τράπεζα της Ελλάδος, ώστε οι τράπεζες να επιτελέσουν την κεντρική τους αποστολή, που δεν είναι άλλη από τη χρηματοδότηση των ελληνικών επιχειρήσεων.
Αλήθεια δεύτερη: Η κοινωνία μας αντιπαλεύει τις ανισότητες. Όλοι έχουν πρόσβαση στο νέο δημόσιο σύστημα υγείας και κανείς αδύναμος δεν μένει απροστάτευτος. Προσλαμβάνουμε άμεσα δυο χιλιάδες γιατρούς και, κυρίως, νοσηλευτές εκεί που πονάνε σήμερα τα ελληνικά νοσοκομεία.
(Χειροκροτήματα από την πτέρυγα της Νέας Δημοκρατίας)
Η τελευταία ειδικότητα, μάλιστα, θα παρέχεται μαζί με το πτυχίο, ώστε μεσοπρόθεσμα χίλιοι πεντακόσιοι νοσηλευτές ετησίως να μπορούν να στελεχώνουν τα νοσοκομεία μας. 
Εφαρμόζεται, ξεκινώντας από το ελληνικό Κοινοβούλιο, κύριε Πρόεδρε, αμέσως ο αντικαπνιστικός νόμος παντού στην επικράτεια.
(Χειροκροτήματα από την πτέρυγα της Νέας Δημοκρατίας)
Πρόσεξα ότι το χειροκρότημά σας ήταν λιγότερο θερμό! 
(Γέλωτες από την πτέρυγα της Νέας Δημοκρατίας)
Καταγράφονται οι ανάγκες του συστήματος δημόσιας υγείας ανά την επικράτεια. Δίνουμε, όμως, ξεκάθαρη προτεραιότητα στις ακτινοθεραπείες για τους καρκινοπαθείς συμπολίτες μας!
(Χειροκροτήματα από την πτέρυγα της Νέας Δημοκρατίας)
Αξιοποιούμε τους υπάρχοντες γραμμικούς επιταχυντές, αλλά καθιερώνουμε και δεύτερη βάρδια με προκήρυξη θέσεων για τεχνολόγους - ακτινολόγους. 
Επιτέλους, σταματάμε τις ουρές της ντροπής. Τα φάρμακα των βαρέως πασχόντων θα διανέμονται ή κατ’ οίκον ή από το φαρμακείο της επιλογής τους αντί για τα φαρμακεία του ΕΟΠΥΥ και σε συνεργασία με τον ιδιωτικό τομέα καλύπτονται όλες οι ανάγκες των πρωτοβάθμιων μονάδων υγείας. 
(Χειροκροτήματα από την πτέρυγα της Νέας Δημοκρατίας)
Τέλος, η νέα Κυβέρνηση δρομολογεί άμεσα την καταβολή των συντάξεων χηρείας, που κάποιοι, αφού τις μείωσαν, ξέχασαν να τις δώσουν.
(Χειροκροτήματα από την πτέρυγα της Νέας Δημοκρατίας)
Αλήθεια τρίτη: Το πολιτικό μας σύστημα γίνεται λειτουργικό και το κράτος πολεμά τη γραφειοκρατία, με μεγάλο όπλο την τεχνολογία. Σε δύο μήνες θα ξεκινήσει εδώ στο Κοινοβούλιο η συζήτηση για τη συνταγματική Αναθεώρηση. Ανάμεσα στα άλλα, θα οδηγήσει επιτέλους τη χώρα σε σταθερούς εκλογικούς κύκλους, απεμπλέκοντάς τους από τη διαδικασία ανάδειξης του Προέδρου της Δημοκρατίας.
Καθιερώνουμε άμεσα, επιτέλους, νομοθετικά την ψήφο των Ελλήνων του εξωτερικού. 
(Χειροκροτήματα από την πτέρυγα της Νέας Δημοκρατίας)
Κάνω έκκληση στην Εθνική Αντιπροσωπεία να βρούμε και με το παραπάνω τους διακόσιους Βουλευτές που χρειαζόμαστε, για να ισχύσει αυτή η μεγάλη καινοτομία, για να μπορέσουν επιτέλους οι συμπολίτες μας, που έχουν δικαίωμα να ασκήσουν το εκλογικό τους δικαίωμα, να το ασκούν από τον μόνιμο τόπο διαμονής τους και να μην αναγκάζονται να επιστρέψουν στην πατρίδα.
Ταυτόχρονα, ψηφίζουμε και νέο εκλογικό νόμο, που θα συνδυάζει την αναλογικότητα με την κυβερνησιμότητα. Δεν θα αφήσουμε τη χώρα έρμαιο στην απλή αναλογική. 
(Χειροκροτήματα από την πτέρυγα της Νέας Δημοκρατίας)
Μέσα στο 2020 το ελληνικό κράτος θα αρχίσει, επιτέλους, να αποκτά πραγματική ψηφιακή υπόσταση. Κάθε γέννηση θα δηλώνεται μια φορά μόνο στη δημόσια διοίκηση. Κάθε παιδί θα εγγράφεται μόνο την πρώτη φορά στην εκπαίδευση και θα προχωρά αυτόματα στην επόμενη βαθμίδα. Όλοι, λοιπόν, θα έχουν πρόσβαση στις επιδόσεις των παιδιών τους, χωρίς να χρειάζεται να εξετάζεται η γνησιότητα των τίτλων σπουδών τους, και κάθε πολίτης θα ενημερώνεται ηλεκτρονικά και πλήρως για την ασφαλιστική του κατάσταση και θα επικοινωνεί με το δημόσιο, με εργαλείο επικοινωνίας τη νέα ψηφιακή ηλεκτρονική του ταυτότητα. Με αυτή θα εισάγεται και στο νοσοκομείο, εάν χρειαστεί, και με αυτή θα εξυπηρετείται συνολικά από το δημόσιο. 
Οι υπεύθυνες δηλώσεις και οι υπογραφές μετατρέπονται σε ηλεκτρονικές και η επικοινωνία του πολίτη με το δημόσιο θα γίνεται μια φορά μόνο. Μετά, είναι χρέος των υπηρεσιών να ενημερώνονται εσωτερικά, χωρίς να ταλαιπωρούν τον πολίτη και κάθε πολίτης -το ξαναλέω- θα κάνει τα πάντα με τη νέα ψηφιακή του ταυτότητα. Σχετικός διαγωνισμός που δρομολογούσε η προηγούμενη κυβέρνηση έχει ήδη ακυρωθεί και θα επαναπροκηρυχθεί αμέσως. 
Αλήθεια τέταρτη. Η παιδεία ξαναγίνεται ο ανελκυστήρας για την πρόοδο του κάθε νέου. Συνδέεται με την οικονομία και δεν παράγει πια άνεργους πτυχιούχους, με πτυχία χωρίς αντίκρισμα, αλλά καλούς επιστήμονες και ικανούς επαγγελματίες. Αμέσως δρομολογούμε τη διαδικασία, την οποία ξεκίνησε η προηγούμενη κυβέρνηση, και προσλαμβάνουμε τεσσερισήμισι χιλιάδες εκπαιδευτικούς στην ειδική αγωγή, ενώ σταδιακά θα αντιμετωπίσουμε οριστικά και το ζήτημα των αναπληρωτών καθηγητών.
(Χειροκροτήματα από την πτέρυγα της Νέας Δημοκρατίας)
Οι διδάσκοντες και όχι το Υπουργείο θα έχουν τελικά τον πρώτο λόγο για το περιεχόμενο των σπουδών. Και είναι τα πανεπιστήμια αυτά, τα οποία και θα καθορίζουν στο τέλος τον ετήσιο αριθμό των εισακτέων. Είναι δουλειά των πανεπιστημίων και όχι του Υπουργείου Παιδείας.
(Χειροκροτήματα από την πτέρυγα της Νέας Δημοκρατίας)
Το άσυλο της ανομίας και της παραβατικότητας καταργείται! 
(Χειροκροτήματα από την πτέρυγα της Νέας Δημοκρατίας)
Το πρώτο μας νομοσχέδιο!
(Χειροκροτήματα από την πτέρυγα της Νέας Δημοκρατίας)
Τα πανεπιστήμια αδειάζουν από μολότοφ, από «μπαχαλάκηδες», από εμπόρους ναρκωτικών και επιστρέφουν στους φοιτητές, στους καθηγητές και στους εργαζόμενούς τους, εκεί που πραγματικά ανήκουν.
(Χειροκροτήματα από την πτέρυγα της Νέας Δημοκρατίας)
Από το επόμενο έτος ξεκινά η πολιτική ενίσχυσης της επαγγελματικής εκπαίδευσης, της χρήσης της τεχνολογίας και της ανάπτυξης πρότυπων αλλά και πειραματικών σχολείων. Το πρώτο πρότυπο σχολείο της νέας γενιάς προτύπων σχολείων από τη νέα μας Κυβέρνηση, όπως έχω δεσμευθεί, ιδρύεται στο Περιστέρι, στη δυτική Αττική.
(Χειροκροτήματα από την πτέρυγα της Νέας Δημοκρατίας)
Αλήθεια πέμπτη. Η ασφάλεια, αυτό το βασικό δημοκρατικό δικαίωμα, επιστρέφει και πάλι στις γειτονιές. Η Κυβέρνηση έβγαλε ήδη πολλούς αστυνομικούς από τα γραφεία στον δρόμο. Και ο νόμος, το καταφύγιο του πιο αδυνάτου, επιβάλλεται παντού. 
Αίρονται αμέσως προβληματικές διατάξεις του Ποινικού Κώδικα.
(Χειροκροτήματα από την πτέρυγα της Νέας Δημοκρατίας)
Αποτρέπεται η αποφυλάκιση δολοφόνων, ισοβιτών και τρομοκρατών.
(Χειροκροτήματα από την πτέρυγα της Νέας Δημοκρατίας)
Αλλάζει το καθεστώς των αδειών και ιδρύονται φυλακές υψίστης ασφάλειας τύπου Γ΄. 
(Χειροκροτήματα από την πτέρυγα της Νέας Δημοκρατίας)
Μέχρι το τέλος του έτους θα έχουν προσληφθεί χίλιοι πεντακόσιοι νέοι αστυνομικοί.
(Χειροκροτήματα από την πτέρυγα της Νέας Δημοκρατίας)
Θα στελεχώσουν την Ομάδα «ΔΙΑΣ» και την Ομάδα «ΔΕΛΤΑ», την οποία θα επανασυστήσουμε και εντός εξαμήνου θα αντικατασταθούν ο εξοπλισμός και τα αλεξίσφαιρα γιλέκα της Ελληνικής Αστυνομίας, ενώ μέσα στο 2020 θα εξασφαλίσουμε νέα περιπολικά και νέες μηχανές.
(Χειροκροτήματα από την πτέρυγα της Νέας Δημοκρατίας)
Εντατικοποιούνται στα σύνορα αλλά και στο εσωτερικό οι έλεγχοι της παράνομης μετανάστευσης. Η διαδικασία παροχής ασύλου αλλάζει και θα ολοκληρώνεται πια με μεγάλη ταχύτητα, πάντα όμως με σεβασμό στα ανθρώπινα δικαιώματα.
(Χειροκροτήματα από την πτέρυγα της Νέας Δημοκρατίας)
Βέβαια, δίνουμε μεγάλη βαρύτητα στην πολιτική προστασία, στην πρόληψη, στη συνεργασία, στον συντονισμό των αρμοδίων φορέων.
Κλιματική αλλαγή, τεχνολογικές εξελίξεις και, πάνω απ’ όλα, οι τραγωδίες που ζήσαμε το προηγούμενο διάστημα -και μας πλήγωσαν όλους βαθιά- επιβάλλουν έναν διαφορετικό τρόπο οργάνωσης και λειτουργίας σε αυτό το πεδίο.
Η δικαιοσύνη, τέλος, αποκτά νέα ηγεσία, που ορίζουμε με σεβασμό στην επετηρίδα και στην αξιοκρατία. Στα δικαστήρια ιδρύονται ειδικά τμήματα για ειδικού χαρακτήρα υποθέσεις, με εξειδικευμένους δικαστές. Παρατηρητήριο Δικαιοσύνης επεξεργάζεται τα δεδομένα της λειτουργίας της και για τη γρήγορη απονομή της επεκτείνεται, επιτέλους, η ηλεκτρονική κατάθεση δικογράφων και η αποθήκευση πρακτικών παντού.
Αλήθεια, η χώρα μας δεν ανήκει απλώς στην Ευρώπη και στο ΝΑΤΟ, αλλά συμμετέχει ισότιμα στη διαμόρφωσή τους με βάση τις εθνικές μας προτεραιότητες. Αναβαθμίζουμε την παρουσία μας στην Ευρωπαϊκή Ένωση. Πέρα από τις πολύ θετικές επαφές που ήδη είχα σε επίπεδο κορυφής, κυρίως για τα ζητήματα της οικονομίας, δίνουμε το «παρών» σε κάθε συζήτηση, με πρώτη την πολύ σημαντική συζήτηση που θα γίνει για τη Νέα Κοινή Αγροτική Πολιτική. 
Προτείνουμε για Έλληνα Επίτροπο στην επόμενη Ευρωπαϊκή Επιτροπή τον κ. Μαργαρίτη Σχοινά.
(Χειροκροτήματα από την πτέρυγα της Νέας Δημοκρατίας)
Έναν άξιο Έλληνα, που γνωρίζει όσο λίγοι τον τρόπο λειτουργίας της Ευρωπαϊκής Επιτροπής.
Στην επόμενη επιτροπή η πατρίδα μας θα διεκδικήσει σημαντικό παραγωγικό χαρτοφυλάκιο. Μετά την ευρεία μας εκλογική νίκη και με την Προεδρία της Ευρωπαϊκής Επιτροπής να ανήκει στο Ευρωπαϊκό Λαϊκό Κόμμα είναι κάτι το οποίο μπορούμε να το πετύχουμε.
Στα Βαλκάνια, όπως έχουμε πει επανειλημμένως, προτεραιότητα αποτελεί η άμβλυνση των αρνητικών συνεπειών από την εφαρμογή της Συμφωνίας των Πρεσπών. Και αιχμή εδώ αποτελεί το αναπτυξιακό μας πρόγραμμα για τη βόρεια Ελλάδα, η απόλυτη προτεραιότητα την οποία δίνω στην προστασία των μακεδονικών μας προϊόντων, με μια μεγάλη διεθνή επικοινωνιακή καμπάνια για τη Μακεδονία μας.
(Χειροκροτήματα από την πτέρυγα της Νέας Δημοκρατίας)
Και θέλω να ξαναστείλω ένα μήνυμα εντός και εκτός Ελλάδος. Από τη συμπεριφορά και την καλή συνεργασία των γειτόνων μας θα κριθεί τελικά και η πορεία τους προς την Ευρωπαϊκή Ένωση.
(Χειροκροτήματα από την πτέρυγα της Νέας Δημοκρατίας)
Σε ό,τι αφορά τη γειτονική μας Τουρκία θα είμαι λιτός. Πυξίδα για τις σχέσεις μας παραμένει το Διεθνές Δίκαιο και η διάθεση φιλικής συνεργασίας, χωρίς όμως ρητορικούς παροξυσμούς, όπως δυστυχώς αυτούς που ακούσαμε και σήμερα, και με ισχυρή εθνική αυτοπεποίθηση.
Στο πλαίσιο αυτό δεν διστάζω να καλέσω τον Πρόεδρο Ερντογάν να επιχειρήσουμε μια αμοιβαία προσέγγιση, να κάνουμε μαζί ένα τολμηρό βήμα μπροστά. Είμαστε υποχρεωμένοι από τη γεωγραφία να ζούμε μαζί. Η αχρείαστη ένταση, οι κούρσες εξοπλισμών στερούν και από τις δύο χώρες πολύτιμους πόρους που μπορούν να αξιοποιηθούν, τελικά, προς όφελος των πολιτών μας.
Η διπλωματία μας, όμως, συνεισφέρει και αυτή στην εθνική προσπάθεια ανάπτυξης. Στο Υπουργείο Εξωτερικών ενισχύουμε τις δομές για την εξωστρέφεια των ελληνικών επιχειρήσεων αλλά και για την προσέλκυση ξένων επενδύσεων.
Τέλος, εντός της επόμενης εβδομάδος θα ανακοινώσουμε τη συγκρότηση ενός ευέλικτου φορέα που θα αναλάβει την προετοιμασία της πατρίδας μας για να γιορτάσουμε το 2021 τα διακόσια χρόνια από την έναρξη της Ελληνικής Επανάστασης.
(Χειροκροτήματα από την πτέρυγα της Νέας Δημοκρατίας)
Θεωρώ ορόσημο τη χρονιά αυτή, διότι θα είναι μία μοναδική ευκαιρία να επανασυστήσουμε την Ελλάδα στον κόσμο, την Ελλάδα της δημιουργίας, την Ελλάδα της εξωστρέφειας, την Ελλάδα του αύριο, που με αυτοπεποίθηση βρίσκει τη θέση της σε έναν κόσμο που αλλάζει ραγδαία. Την Ελλάδα που αξίζουμε, την Ελλάδα που μπορεί να μας κάνει όλους υπερήφανους, όπως έκανε, στην καλύτερη στιγμή της σύγχρονης ιστορίας της, στους Ολυμπιακούς Αγώνες του 2004.
(Χειροκροτήματα από την πτέρυγα της Νέας Δημοκρατίας)
Κυρίες και κύριοι Βουλευτές, τις έξι αυτές χειροπιαστές αλήθειες υπηρετούν δέκα νομοσχέδια της Κυβέρνησης, τα οποία είναι ήδη έτοιμα και θα προωθηθούν σε δύο φάσεις, μέσα στο καλοκαίρι και μέχρι το τέλος του 2019. Τα νομοθετήματα αυτά αφορούν το επιτελικό κράτος και την οργάνωσή του, το νέο φορολογικό πλαίσιο, που όπως σας εξήγησα θα έρθει σε δύο φάσεις, που θα συνδυάζει μεταρρυθμιστική τομή με ελαφρύνσεις για νοικοκυριά και επιχειρήσεις, την ανάπτυξη με στόχο εθνικές και διεθνείς επενδύσεις, την απλοποίηση του ρυθμιστικού πλαισίου για να μπορέσει η χώρα να γίνει ελκυστικός προορισμός για επενδύσεις, τον εκσυγχρονισμό της πτωχευτικής και προπτωχευτικής διαδικασίας, το δικαίωμα ψήφου των Ελλήνων του εξωτερικού και την νέα τοπική αυτοδιοίκηση, την ανεξάρτητη δικαιοσύνη, τη διαφάνεια και την προστασία του πολίτη, την εκπαίδευση σε όλες της τις βαθμίδες, τον εκσυγχρονισμό και την ψηφιοποίηση της δημόσιας διοίκησης, την αγροτική ανάπτυξη και την οργάνωση του πρωτογενούς τομέα και τέλος, τις μεγάλες τομές που πρέπει να γίνουν στη δημόσια υγεία.
Όπως διαπιστώνετε, η νομοθετική αυτή δέσμη απλώνεται σε όλους τους τομείς της κυβερνητικής δράσης.
Όμως, αυτή η κυβερνητική δράση δεν αφορά μόνο νομοθετήματα, και θέλω να αποτυπωθεί και σε πέντε εμβληματικά έργα στην Αττική και στη Θεσσαλονίκη.
Πρόκειται για παρεμβάσεις που θα ανακουφίσουν εκατομμύρια κατοίκους, δημιουργώντας, ταυτόχρονα, πολλές νέες θέσεις εργασίας. Πρόκειται για έργα που θα αλλάξουν την εικόνα της Αττικής αλλά και της Θεσσαλονίκης. 
Έργο πρώτο: Η Αθήνα αποκτάει σύντομα έναν νέο πόλο πολιτισμού και διεθνούς τουριστικού ενδιαφέροντος. Το Εθνικό Αρχαιολογικό Μουσείο επεκτείνεται και ενοποιείται με το Μετσόβιο Πολυτεχνείο, αναγεννώντας ταυτόχρονα τα Εξάρχεια, την Πατησίων και την Ομόνοια.
(Χειροκροτήματα από την πτέρυγα της Νέας Δημοκρατίας)
Θέλω να ευχαριστήσω το Ίδρυμα «Σταύρος Νιάρχος» που προσφέρθηκε ήδη να χρηματοδοτήσει τις πρώτες μελέτες για αυτό το εμβληματικό έργο, που θα αλλάξει την όψη του κέντρου της Αθήνας. 
(Χειροκροτήματα από την πτέρυγα της Νέας Δημοκρατίας)
Έργο δεύτερο: Οι φυλακές Κορυδαλλού μεταφέρονται εκτός αστικού ιστού και φεύγουν από τη δυτική Αθήνα. 
(Χειροκροτήματα από την πτέρυγα της Νέας Δημοκρατίας)
Οι παλιές εγκαταστάσεις κατεδαφίζονται. Στη θέση των φυλακών θα δημιουργηθεί ένα μεγάλο πάρκο με χώρους άθλησης και καλλιτεχνικής δημιουργίας. Ο Κορυδαλλός και οι γύρω γειτονιές της δυτικής Αθήνας επιτέλους θα ανασάνουν.
(Θόρυβος στην Αίθουσα)
Δυτική Αθήνα είναι και ο Πειραιάς.
Έργο τρίτο: Το πρώην βασιλικό κτήμα στο Τατόι αξιοποιείται πολύπλευρα σε συνεργασία με τον ιδιωτικό τομέα. 
(Χειροκροτήματα από την πτέρυγα της Νέας Δημοκρατίας)
Μπορούμε να διαμορφώσουμε πρότυπες αγροδιατροφικές μονάδες. Μπορούμε να καταστήσουμε τους χώρους επισκέψιμους. Μπορούμε να ιδρύσουμε μικρές ξενοδοχειακές μονάδες, να διαμορφώσουμε τους κήπους. Μπορούμε να αποκτήσουμε καινούργιες καθαρές διαδρομές περιπάτου για όλους τους Αθηναίους. Και η βόρεια Αττική θα αποκτήσει, έτσι, καινούργιο τουριστικό ενδιαφέρον.
Έργο τέταρτο: Πρόκειται για ένα έργο, στο οποίο -θέλω να είμαι δίκαιος- έχει αναφερθεί και ο πρώην Πρωθυπουργός. Στο Κερατσίνι και σε συνεργασία με τον δήμο, τα διακόσια στρέμματα της Δραπετσώνας μετατρέπονται σε μητροπολιτικό πάρκο με αθλητικές αλλά και καλλιτεχνικές δράσεις.
(Χειροκροτήματα από την πτέρυγα της Νέας Δημοκρατίας)
Στο ίδιο σημείο, όμως, θα ιδρυθεί και ένα Διεθνές Κέντρο Καινοτομίας, σε συνεργασία με μεγάλες επιχειρήσεις τεχνολογίας του εξωτερικού. Στον χώρο των παλιών λιπασμάτων θα ανθίζουν ο πολιτισμός αλλά και η τεχνολογική πρόοδος.
Έργο πέμπτο: Στη Θεσσαλονίκη, ο χώρος της Διεθνούς Έκθεσης αλλάζει πλήρως και αναβαθμίζεται. Οι εγκαταστάσεις της εκσυγχρονίζονται και πλαισιώνονται από πράσινο. Στόχος είναι η πρωτεύουσα της Μακεδονίας να γίνει μια φωτεινή εξαίρεση στην τάση που επικρατεί οι εκθέσεις να απομονώνονται σε απρόσωπες εγκαταστάσεις εκτός του αστικού ιστού. Με αυτόν τον τρόπο, ο χώρος της έκθεσης εντάσσεται όλον τον χρόνο στην εμπορική και πολιτιστική ζωή της πόλης.
Αγαπητοί συνάδελφοι, οι πέντε αυτές καίριες παρεμβάσεις στα δύο μεγάλα μας αστικά κέντρα απαντούν ταυτόχρονα σε τοπικές αλλά και σε εθνικές ανάγκες. Συνδυάζουν την ανάγκη να βελτιώσουμε τη ζωή των πολιτών με την ανάπτυξη της χώρας και προβάλλουν τελικά την εικόνα της Ελλάδος του 21ου αιώνα, μιας χώρας που στρέφεται στην πρόοδο, την ανάπτυξη, τις επενδύσεις. Και θέλω να τονίσω και προς τους Υπουργός ότι αυτό δεν αφορά μόνο τα λεγόμενα «οικονομικά» Υπουργεία. Κάθε χαρτοφυλάκιο μπορεί να καταθέσει –και πρέπει να καταθέσει- τη δικιά του συμβολή.
Για παράδειγμα, το Υπουργείο Τουρισμού προωθεί ένα ευρύ δίκτυο από μαρίνες σε νησιά και επιλεγμένες τοποθεσίες της ηπειρωτικής Ελλάδος.
(Χειροκροτήματα από την πτέρυγα της Νέας Δημοκρατίας)
Δίνει κίνητρα για νηολόγηση σκαφών αναψυχής που θα παραμένουν και θα συντηρούνται στην Ελλάδα.
Το Υπουργείο Πολιτισμού δίνει μεγάλους βαθμούς αυτονομίας στο Ταμείο Αρχαιολογικών Πόρων. Με ειδικό σχέδιο τα έσοδα των μουσείων μας μπορούν να διπλασιαστούν μέχρι το 2021.
(Χειροκροτήματα από την πτέρυγα της Νέας Δημοκρατίας)
Το Υπουργείο Άμυνας αξιοποιεί επιτέλους τη σημαντική ακίνητη περιουσία του, ενώ σε άλλο επίπεδο μπορεί να διεκδικήσει, μέσω του ΝΑΤΟ και μέσω της FRONTEX, εκπαιδευτικά προγράμματα για τη δημιουργία κέντρων εκπαίδευσης στην Ελλάδα. Υπάρχουν ήδη προτάσεις για ακαδημίες πιλότων και μηχανικών.
Το Υπουργείο Παιδείας στηρίζει την ίδρυση αγγλόφωνων τμημάτων στην Ελλάδα σε συνεργασία με τα δημόσια πανεπιστήμια. 
Μπορούμε να φέρουμε στην Ελλάδα δέκα χιλιάδες ξένους φοιτητές στην τετραετία που θα πληρώνουν δίδακτρα στα ελληνικά πανεπιστήμια. Μπορεί, όμως, το Υπουργείο να προχωρήσει και στη δημιουργία καλοκαιρινών τμημάτων για την προσέλκυση μαθητών γυμνασίου και λυκείου από όλον τον κόσμο. 
(Χειροκροτήματα από την πτέρυγα της Νέας Δημοκρατίας)
Το Υπουργείο Υγείας, τέλος, έχει τη δική του συμβολή στον ιατρικό και ιαματικό τουρισμό. Μαζί με τα άλλα συναρμόδια Υπουργεία μπορούν να ιδρύουν κέντρα παραθερισμού υψηλών προδιαγραφών για ξένους πολίτες τρίτης ηλικίας. Το Υπουργείο Υγείας μπορεί να συμμετέχει στην παραγωγή και εξαγωγή προϊόντων από θεραπευτικά και αρωματικά φυτά της ελληνικής γης. Η Ελλάδα επιβάλλεται και μπορεί να γίνει πρωταγωνίστρια σε αυτό που αποκαλείται διεθνώς «silver economy» και να μετατραπεί σε ένα παγκόσμιο κέντρο ευεξίας και καλής ζωής.
Αυτές οι ενδεικτικές αναφορές σηματοδοτούν επαρκώς, πιστεύω, την πρόθεση της Κυβέρνησης να διεκδικήσει επενδύσεις σε όλα τα επίπεδα, γιατί μόνο έτσι θα παραχθεί νέος πλούτος προς όφελος όλων και μόνο έτσι θα έχουμε πολλές, νέες και καλοπληρωμένες δουλειές.
Κυρίες και κύριοι Βουλευτές, από τις μεγάλες οριζόντιες πολιτικές θέλω να σταθώ λίγο περισσότερο στην «πράσινη» ατζέντα μας, μια ατζέντα την οποία προσωπικά δεν εκχωρώ σε κανέναν που αυτοαποκαλείται «πράσινος».
(Χειροκροτήματα από την πτέρυγα της Νέας Δημοκρατίας)
Η ανάπτυξη στην πατρίδα μας ή θα σεβαστεί το περιβάλλον ή απλά δεν θα είναι βιώσιμη. Και η βιωσιμότητα ως οριζόντια έννοια πρέπει να διατρέχει το σύνολο της πολιτικής μας. Το δικό μας πρόγραμμα δεν περιορίζεται μόνο στην ανάπτυξη ήπιων μορφών ανανεώσιμης ενέργειας ούτε μόνο στην επιβεβλημένη διαχείριση και αξιοποίηση απορριμμάτων με τις σύγχρονες τεχνολογίες της κυκλικής οικονομίας, κάτι το οποίο πρέπει επιτέλους να γίνει πράξη και στη χώρα μας. Εκτείνεται και σε μια σειρά από άλλες πρωτοβουλίες.
Από το 2021 στην Ελλάδα θα απαγορευτούν εντελώς τα πλαστικά μιας χρήσης.
(Χειροκροτήματα από την πτέρυγα της Νέας Δημοκρατίας)
Η χώρα με την πιο όμορφη φύση οφείλει να την προστατεύσει έμπρακτα. Στις επιχειρήσεις του χώρου θα δοθούν κίνητρα για την προσαρμογή τους στην κυκλική οικονομία με εκσυγχρονισμό του εξοπλισμού τους και επανακατάρτιση των εργαζομένων τους.
Σε συγκεκριμένο χρονοδιάγραμμα τα μικρά νησιά μας γίνονται ενεργειακά αυτόνομα με την ανάπτυξη υβριδικών σταθμών παραγωγής ενέργειας από ανανεώσιμες πηγές. Υπάρχει μεγάλο ενδιαφέρον και πολλή χρηματοδότηση από την Ευρωπαϊκή Ένωση αλλά και πάρα πολύ σοβαρή τεχνογνωσία σε ελληνικά εκπαιδευτικά και ερευνητικά κέντρα.
Σε ορίζοντα τετραετίας υλοποιείται ένα στρατηγικό σχέδιο ηλεκτρικής κινητικότητας στις μεγάλες πόλεις, αλλά και στα μικρά νησιά. Πρώτος στόχος είναι η ανανέωση των μέσων μαζικής μεταφοράς με αστικά ηλεκτρικά λεωφορεία.
(Χειροκροτήματα από την πτέρυγα της Νέας Δημοκρατίας)
Η προστασία του περιβάλλοντος δεν αποτελεί απλά μια ηθική υποχρέωση απέναντι στις επόμενες γενιές αλλά και μια μεγάλη ευκαιρία να αξιοποιήσει η Ελλάδα το σημαντικότερο συγκριτικό της πλεονέκτημα, που δεν είναι άλλο από την απαράμιλλη φυσική της ομορφιά και τον μοναδικό πολιτιστικό της πλούτο.
Κυρίες και κύριοι Βουλευτές, δεν με ακούσατε μέχρι στιγμής να παραθέτω τα προβλήματα τα οποία εγκατέλειψε πίσω της η απελθούσα Κυβέρνηση. Δυστυχώς οι νάρκες αυτές υπάρχουν. Μάλιστα, είναι πολλές και επικίνδυνες. Δεν ωφελεί, όμως, η συνεχής επίκλησή τους, πολύ περισσότερο, όταν είναι ακόμα νωπή η κρίση του ελληνικού λαού, όταν είναι ακόμα νωπή η βροντερή του απόφαση. Είναι καιρός να κοιτάξουμε μπροστά. Είναι καιρός να πάμε μπροστά.
Εύχομαι και ελπίζω η Βουλή αυτή να είναι η καλύτερη της Μεταπολίτευσης. Αυτό, όμως, δεν εξαρτάται μόνο από την κυβερνητική πλειοψηφία. Δεν εξαρτάται μόνο από τους εκατόν πενήντα οκτώ Βουλευτές της Νέας Δημοκρατίας. Αναμένω και επιζητώ τη σκληρή προγραμματική αντιπαράθεση και τις ζωντανές συζητήσεις. Είναι εξάλλου χαρακτηριστικό του κοινοβουλευτικού πολιτεύματος. Δεν πρόκειται, όμως, σε καμμία περίπτωση να κάνω καμμία έκπτωση ως προς το ήθος και το ύφος του πολιτικού διαλόγου.
(Χειροκροτήματα από την πτέρυγα της Νέας Δημοκρατίας)
Ας θυμηθούμε τα λόγια του Κωνσταντίνου Τσάτσου, τα οποία μνημόνευσε και προχθές ο νέος Πρόεδρος, ο Κώστας Τασούλας, τον οποίον θέλω να συγχαρώ για την πανηγυρική εκλογή του.
Έλεγε ο Κωνσταντίνος Τσάτσος: «Η αντιπαράθεση των αντιπάλων στεριώνει τη δημοκρατία». 
«Η αντιπαράθεση των αντιπάλων στεριώνει τη δημοκρατία. Η σύγκρουση εχθρών μέσα στον χώρο της είναι η αρχή του τέλους».
Είμαστε αντίπαλοι πολιτικοί. Δεν είμαστε εχθροί. Και δεν επιζητούμε ο ένας τον πολιτικό αφανισμό του άλλου.
(Χειροκροτήματα από την πτέρυγα της Νέας Δημοκρατίας)
Ας σηματοδοτήσουμε και σε αυτήν εδώ την Αίθουσα ότι η εποχή του θυμού, της οργής και της βίας πέρασε και ας χειροκροτήσουμε όλοι μαζί το γεγονός ότι το αποκρουστικό ναζιστικό μόρφωμα εξοβελίστηκε οριστικά από τον ναό της δημοκρατίας, γιατί δεν άνηκε ποτέ εδώ. 
(Χειροκροτήματα)
Κυρίες και κύριοι Βουλευτές, σε είκοσι μέρες από σήμερα οι Έλληνες όπου γης θα γιορτάσουμε τα διακόσια χρόνια από την έναρξη της Ελληνικής Επανάστασης. Είναι μια ευκαιρία να αναλογιστούμε πώς μπορούμε να φέρουμε μια δεύτερη αναγέννηση στην πατρίδα μας. Τον δρόμο τον δείχνουν οι πρόγονοί μας, που σμίλεψαν και τα χαρακτηριστικά μας.
Είμαστε έθνος βαθιά δημοκρατικό. Η καθολική ψηφοφορία καθιερώθηκε στην Ελλάδα πολύ πριν από μεγάλες ευρωπαϊκές χώρες και στις δημοκρατικές διαδικασίες εντάχθηκαν, παρά τους κλυδωνισμούς, όλοι οι πληθυσμοί, γηγενείς αλλά και πρόσφυγες. Είναι χρέος μας τώρα να ενισχύσουμε τη δημοκρατική λειτουργία μέσα από μια επανάσταση διαφάνειας, λογοδοσίας, αλλά κυρίως αποτελεσματικότητας.
Είμαστε ένα έθνος προοδευτικό, γιατί, παρά τα κατά καιρούς πισωγυρίσματα, πάντα βρίσκαμε τη νεωτερικότητα και τον τρόπο να προχωρήσουμε μπροστά. Το κράτος αλλά και η αγορά αναπτύχθηκαν νωρίς, δυστυχώς, όμως, όχι στο βάθος και με την ποιότητα άλλων χωρών. Γι’ αυτό και το σημερινό μας στοίχημα εξακολουθεί να είναι ο ριζικός εκσυγχρονισμός. 
Είμαστε ένα έθνος με μια γεωπολιτική θέση που ορίζει συχνά τη μοίρα του για το καλό ή για το χειρότερο. Στις γονιμότερες στιγμές της η χώρα κέρδισε από τη θέση της, αξιοποίησε τα πλεονεκτήματά της με ενότητα, υπερηφάνεια και πολυδιάστατη εξωτερική πολιτική. Όταν διχάστηκε, υπέστη εθνικές καταστροφές. 
Ας αποδείξουμε, λοιπόν, όλοι ότι μάθαμε από την ιστορία μας. Με αυτά τα χαρακτηριστικά προχωράμε, αυτές τις παραδόσεις ανανεώνουμε, έτσι συμμετέχουμε στις παγκόσμιες αλλαγές, γιατί, ναι, ο σημερινός κόσμος δεν σταματά να αλλάζει. Η κλιματική αλλαγή και η ανεξέλεγκτη μετανάστευση παραμονεύουν ως διαρκείς απειλές. Η τεχνητή νοημοσύνη πολλαπλασιάζει την παραγωγή αγαθών και υπηρεσιών, αλλάζει όμως και τον τρόπο με τον οποίο είναι οργανωμένες οι κοινωνίες και η αγορά εργασίας. Αυτές οι μεταβολές ανατρέπουν όλα όσα ξέραμε. Δημιουργούν νέες ανισότητες, αλλά ταυτόχρονα και νέες ευκαιρίες. 
Συνεπώς δεν μπορούμε να ασχολούμαστε άλλο με τα προβλήματα του περασμένου ή και του προπερασμένου αιώνα, δίνοντας μάχες οπισθοφυλακής, ενώ ο υπόλοιπος κόσμος τρέχει προς το μέλλον. Αρκετά μείναμε πίσω.
Κυρίες και κύριοι συνάδελφοι, κλείνω λέγοντάς σας ότι εμπιστεύομαι τους Έλληνες, αλλά πιστεύω βαθιά και στην παράταξη της οποίας έχω τη μεγάλη τιμή να ηγούμαι, στη Νέα Δημοκρατία… 
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
…στη μεγάλη πολιτική δύναμη του μέτρου, της δημοκρατίας, της δημιουργικότητας του ατόμου, της ελευθερίας αλλά και της αλληλεγγύης, κυρίως όμως στην παράταξη της σύνθεσης.
Τα ψέματα και η δημαγωγία ανήκουν στην Ελλάδα της κρίσης. Το «ή εμείς ή αυτοί» ανήκει στην Ελλάδα του διχασμού και το «πολλοί και λίγοι» ανήκουν στην Ελλάδα των επιδομάτων φτώχειας. Όλα αυτά είναι παρελθόν. 
Στην πατρίδα μας δεν αξίζει να βαλτώνει στο χθες. Οι Έλληνες κουράστηκαν από τα μεγάλα λόγια και τα μεγάλα λάθη. Δοκιμάστηκαν από τη δημαγωγία και την ανικανότητα. Ζητούν λιγότερες υποσχέσεις και περισσότερα χειροπιαστά αποτελέσματα. Ζητούν ασφάλεια, δουλειές, χαμηλότερους φόρους, μια καλύτερη καθημερινότητα. Ζητούν κυρίως να ξαναπάρουν στα χέρια τους τον έλεγχο της ζωής τους, να ελπίζουν βάσιμα ότι τα παιδιά τους θα ζήσουν καλύτερα από τους ίδιους. Από το πολιτικό τους σύστημα απαιτούν ήθος, επαγγελματισμό, ωριμότητα και, κυρίως, αποτελεσματικότητα. 
Σε αυτά τα αιτήματα θα ανταποκριθεί η Κυβέρνηση της Νέας Δημοκρατίας. Γύρω από αυτούς τους στόχους καλεί σε συμπόρευση όλους τους πολίτες. Στον δρόμο για την Ελλάδα που αξίζουμε, ας κάνουμε πρώτο σταθμό προόδου την επέτειο των διακοσίων χρόνων από την Επανάσταση του ’21. Και όπως λέει και ο Κίπλινγκ σε ένα από τα αγαπημένα μου ποιήματα, το «Αν», ας εμπιστευθούμε τον εαυτό μας όταν ο κόσμος δεν μας πιστεύει και ας ονειρευτούμε χωρίς να γίνουμε σκλάβοι των ονείρων μας και ας ξεκινήσουμε τη δική μας επανάσταση για τη φωτεινή Ελλάδα του 21ου αιώνα. Ενωμένοι το μπορούμε. Το αξίζουμε, αλλά είναι στο χέρι μας να το καταφέρουμε. 
Σας καλώ, λοιπόν, να υπερψηφίσετε τις προγραμματικές μας δηλώσεις, που οδηγούν όλους τους Έλληνες σε ένα καλύτερο αύριο. 
Σας ευχαριστώ.
(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
